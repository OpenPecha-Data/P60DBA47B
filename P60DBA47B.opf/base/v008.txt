༄༅། །རྗེ་ཐམས་ཅད་མཁྱེན་པ་ཙོང་ཁ་པ་ཆེན་པོ་བློ་བཟང་གྲགས་པའི་བཀའ་འབུམ་ཉ་པའི་དཀར་ཆག་བཞུགས་སོ།།

༄༅༅།      །སྭ་སྟི།  མ་སྨད་སྙིང་སྟོབས་ལྷོ་ལམ་ལས་འོངས་པའི།  །དཔྱད་བཟོད་གཏམ་གྱི་དྲི་བསུང་ཡོངས་རྫོགས་པ།  །ལུང་རིགས་མགྱོགས་འགྲོའི་ཤུགས་ཀྱིས་འཛམ་གླིང་ཁྱོན།  །ཀུན་ཁྱབ་འཇམ་མགོན་
ཡབ་སྲས་ཞིང་འདིའི་དཔལ།  །གང་དེའི་བཞེད་སྲོལ་ཛམྦུའི་གསེར་བཞུན་རྒྱུན།  །དབྱིག་ལྡན་སྒེག་མོའི་ལྟོ་བར་ཡུན་འཁྱིལ་སླད།  །དགའ་ལྡན་སྐུ་བཅར་དར་ཧན་མཁན་པོ་ཡིས།  །འཛད་མེད་བར་གྱི་ཆོས་སྤྱིན་སྤེལ་བ་ལས།  །
སྔོན་རབས་མཁས་སྙེམས་མེས་རྒན་རྣམ་དཔྱོད་ཀྱིས།  །མ་ལྕིགས་ཁུངས་ལྡན་མདོ་རྒྱུད་དཀའ་གནད་གཟུགས།  རྫོགས་པའི་ལེགས་བཤད་ཀུན་མཐོང་པུ་སྟ་ཀཿ  ཉ་བའི་ཆོས་ཆེན་གྲངས་རིམ་འདི་ན་བསྟར།  ༼ཉ༽པར་
རྡོ་རྗེ་འཆང་གི་གོ་འཕང་བརྙེས་པར་བྱེད་བའི་ལམ་ལ་སློབ་པའི་ཚུལ་ལ།  ༡༩  ཞལ་ཤེས་གནད་ཀྱི་ཐིམ་ཡིག་ལ།  ༢༤  གསང་འདུས་རྡོར་སེམས་བརྙེས་བའི་ངག་འདོན་གྱི་རིམ་པ་ལ།  ༡༢  འཇམ་བའི་རྡོ་རྗེའི་སྒྲུབ་ཐབས་འཇམ་
དབྱངས་དགོངས་གསལ་ལ།  ༢༡  ཆོ་ག་ཉི་ཤུའི་ཁུངས་འགོད་པ་ལ།  ༩  རྗེའི་ཞལ་གྱི་གདམས་པ་རིམ་གཉིས་སྒོམ་ཚུལ་སྠ་བི་ར་སྭདྷུ་བྷ་དྲའི་ཟིན་བྲིས་ལ།  ༡༩  གསང་འདུས་རྫོགས་རིམ་རིམ་ལྔ་གདན་རྫོགས་ཀྱི་དམར་
ཁྲིད་ལ།  བདེ་གསང་འདུས་ཀྱི་རབ་གནས་བྱ་ཚུལ་ལ།  ༣༡  འཁོར་ལོ་སྡོམ་པ་བདེ་མཆོག་བསྡུས་རྒྱུད་ཀྱི་རྒྱ་ཆེར་བཤད་པ་སྤས་དོན་ཀུན་གསལ་ལ།  ༢༣༨  དཀར་ཆག་ལ་  ༡  བཅས་བསྡོམས་ཤོག་གྲངས་  ༤༢༦  བཞུགས།  །

༄༅། །རྡོ་རྗེ་འཆང་གི་གོ་འཕང་བརྙེས་པར་བྱེད་པའི་ལམ་ལ་སློབ་པའི་ཚུལ་བཞུགས་སོ།  །

༄༅། །གང་གི་གསུང་གི་འོད་ཟེར་གྱིས། །རྡོ་རྗེ་འཆང་དབང་མཉེས་བྱེད་པའི། །རིམ་གཉིས་རབ་ཏུ་གསལ་མཛད་པ། །བླ་མའི་ཞབས་ཀྱི་པད་ལ་འདུད། །གང་ཞིག་ཐེག་པ་མཆོག་གི་རིགས་ཀྱི་ནུས་
པ་མི་དམན་ཞིང༌། །སྙིང་རྗེས་ཡིད་གདུངས་ཏེ་སེམས་ཅན་སྲིད་པའི་རྒྱ་མཚོ་ལས་སྒྲོལ་བ་ལ་ཆེས་རིངས་པ་དེ་དག་གིས་ནི། དཔལ་འདུས་པའི་རྒྱུད་ནས་འབྱུང་བའི་རྡོ་རྗེ་འཆང་གི་གོ་འཕང་བརྙེས་པར་
བྱེད་པའི་ལམ་ལ་སློབ་པར་རིགས་པས་འདི་ལ་གཉིས་ཏེ། ལམ་ལ་འཇུག་པའི་རིམ་པ་དང༌། ལམ་གྱི་དངོས་གཞི་ལ་སློབ་པའི་ཚུལ་གཉིས་སོ། །དང་པོའི་དབང་དུ་བྱས་ནས་སྤྱོད་པ་བསྡུས་པའི་སྒྲོན་མེ་ལས།
གོ་རིམ་ཇི་ལྟ་བ་བཞིན་བསླབ་པར་བགྱིའམ། ཡང་ན་བླ་མའི་མན་ངག་ཙམ་གྱིས་དེ་དག་སྐད་ཅིག་ཙམ་གྱིས་སོ་སོར་སྣང་བར་བགྱི། ཞེས་པའི་ལན་དུ་རིམ་གྱིས་འཇུག་པར་བསླབ་པར་བྱ་ཡི་ཅིག་ཅར་ནི་མ་
ཡིན་ནོ་ཞེས་ཤེས་བྱེད་ཀྱི་མདོ་དང་བཅས་པ་དྲངས་ནས་དེའི་རིམ་པའང་འདི་ཡིན་ཏེ། ཐོག་མ་ཉིད་དུ་ནི་སངས་རྒྱས་ཀྱི་ཐེག་པའི་བསམ་པ་ལ་སློབ་བོ། །གང་གི་ཚེ་དེ་ལ་མོས་པ་དེའི་ཚེ་ཐེག་པ་གསར་པ་ལ་དྲན་
པ་གཅིག་པའི་ཏིང་ངེ་འཛིན་ལ་སློབ་བོ། །ཞེས་སོགས་གསུངས་ཏེ་རིམ་པ་འདིས་ནི་སྔགས་དང་མཚན་ཉིད་ཀྱི་ཐེག་པ་ལ་ཉེ་རིང་གི་ཁྱད་པར་ཡོད་ཀྱང་རིམ་གྱིས་སློབ་པར་ཁྱད་པར་མེད་དོ་ཞེས་བསྟན། དེ་ཉིད་ཀྱི་

ཕྱིར་འདིར་ཡང༌། འདིར་དང་པོར་སངས་རྒྱས་ཀྱི་ཐེག་པའི་བསམ་པ་སྨོན་པ་དང་ཞེས་པ་ནས། བླ་མ་ལ་ལྷའི་རྣལ་འབྱོར་སྒོམ་པའི་གནང་བ་ཐོབ་པའི་རྟེན་གང་ཟག་གིས་ཞེས་པའི་བར་
གསུངས་སོ། །འདིར་གནང་བ་ཐོབ་དགོས་པར་བསྟན་པ་ནི། དང་པོར་བསྐྱེད་རིམ་ཐོས་བསམ་གྱིས་ཤེས་པར་བྱེད་པ་ལ་མི་དགོས་ཀྱང༌། ཕྱིས་ཤེས་ནས་བསྒོམ་པའི་ཚེ་དགོས་པར་རྡོ་རྗེ་སེམས་དཔའི་སྒྲུབ་ཐབས་
ནས་གསུངས་ཤིང༌། འགྲེལ་པ་རིན་ཆེན་ཕྲེང་བ་ལས་ནི་གནང་བ་ཞུ་ཚུལ་དང་བཅས་པ་གསུངས་སོ། །གཉིས་པ་ནི་ལམ་གྱི་དངོས་གཞི་ལ་བསྐྱེད་པའི་རིམ་པ་དང་རྫོགས་པའི་རིམ་པའོ། །དང་པོ་ལ་དོན་གྱི་སྡེ་
ཚན་ནི། རྩ་བའི་རྒྱུད་དང་རྒྱུད་ཕྱི་མ་ལས་བསྙེན་སྒྲུབ་ཡན་ལག་བཞིར་གསུངས་ཏེ། རྫོགས་རིམ་ལའང་བཞི་པོ་འདི་ཚང་ངོ་། །བཤད་རྒྱུད་རྡོ་རྗེ་ཕྲེང་བ་ལས་ཏིང་ངེ་འཛིན་གསུམ་དང་རྣལ་འབྱོར་དྲུག་དང་
དེ་ཉིད་བཞི་བཅུ་ཞེ་དགུར་བཤད་དེ། དེ་ཉིད་དང་པོ་གནས་ཀྱི་ཞེས་བྱ་སྟེ། མདོར་བྱས་ལས།  དགོན་པ་ཆེན་པོའི་ས་ཕྱོགས་ནི་ཞེས་པ་ནས། དངོས་གྲུབ་ཐམས་ཅད་བསྡུས་པ་བསྒྲུབ་ཅེས་གསུངས་ཏེ། །འདིས་
ནི་བསྐྱེད་རིམ་གྱིས་མཆོག་མི་གྲུབ་པར་འདོད་པའང་བསལ་ལོ། །དེས་ན་འདིར་ཡང་གནས་ཀྱི་དེ་ཉིད་ཅེས་སོགས་གསུངས་ཏེ། ཁ་ཤར་དུ་ཕྱོགས་པས་ཞེས་གསུངས་པ་ནི། བསྐྱེད་རིམ་གྱི་སྒོ་ནས་ནུས་པ་

འཚོལ་བར་བྱེད་པ་དང༌། ནུས་པ་རྙེད་ནས་ཞི་བ་ལ་སོགས་པའི་ལས་སྒྲུབ་པ་གཉིས་ལས་ཕྱི་མའི་སྐབས་སུ་ཞི་བའི་ལས་སྒྲུབ་པའི་ཚེ་ཁ་ཤར་དུ་ལྟ་བར་གསུངས་ཤིང་བསྐྱེད་རིམ་ཡང་དེ་དང་མཐུན་པའི་ཕྱིར་རོ། །སྔོན་དུ་གཏོར་མ་གཏོང་བ་ནི་ཨ་བྷ་ཡང་
ཐོག་མ་དང་ཐ་མ་ཉིད་དུ་ཞེས་སོགས་གསུངས་པས་སོ། །དེ་ནས་མཆོད་པ་རྣམས་བསང་བ་དང་སྦྱང་བ་དང་བསྐྱེད་པ་དང་བྱིན་གྱིས་བརླབས་བྱས་ནས་ལྷུག་པའམ། ཡིད་ཀྱི་རོལ་པ་དྲི་མེད་ཟླ་འདྲས་སྒྲུབས། ཞེས་པ་ནས། སེམས་ནི་བྱང་ཆུབ་དམ་པར་
བསྐྱེད་པར་བགྱི། །ཞེས་པའི་བར་གྱིས་སྐྱབས་འགྲོ་སེམས་བསྐྱེད་བྱའོ། །འདིར་སྒྲུབ་ཐབས་དངོས་གཞིའི་སྔོན་འགྲོ་ལ་མཐུན་རྐྱེན་བསྟེན་པའི་ཕྱིར་བསོད་ནམས་ཀྱི་ཚོགས་བསགས་པ་དང༌། འགལ་རྐྱེན་སྤང་བའི་ཕྱིར་སྲུང་འཁོར་བསྒོམ་པ་གཉིས་
ཡོད་པ་ལ། སྔ་མ་ནི་རྩ་བའི་རྒྱུད་དང་བཤད་པའི་རྒྱུད་དང་འཕགས་སྐོར་གྱི་གཞུང་རྣམས་སུའང་གསལ་བར་མ་བྱུང་བ་ལ་བསམ་ནས་འགོས་ལ་སོགས་པ་ཁ་ཅིག་ལུགས་འདི་ལ་མི་བྱེད་པ་ཡིན་ནོ་ཞེས་སྨྲ་མོད། འོན་ཀྱང་ཐུབ་པ་དཔལ་ལ་སོགས་པས་
བཤད་ཅིང་ཁྱད་པར་དུ་རྡོ་རྗེ་སེམས་དཔའི་སྒྲུབ་ཐབས་ཀྱི་འགྲེལ་པར་འདི་ནི་འཕགས་པ་ཀླུ་སྒྲུབ་ནས་བརྒྱུད་པའི་མན་ངག་ལ་ཡོད་པ་ཡིན་ནོ་ཞེས་འབྱུང་བས་འདིའང་གསུང་སོ། །དེ་ལ་ཚོགས་ཞིང་སྤྱན་དྲངས་ནས་མཆོད་པ་ཕུལ་ཏེ། ཕྱག་འཚལ་བ་ནི།
གང་ཞིག་གཟུགས་དང་ཞེས་སོགས་གསུངས་སོ། །འདིས་ནི་འདུས་པའི་དཀྱིལ་འཁོར་གྱི་ལྷ་སོ་གཉིས་ལ་ཕྱག་འཚལ་བ་བསྟན་ཏོ། །ཇི་ལྟར་བསྟན་ཞེ་ན། གཞན་ནི་གོ་སླ་ལ་སྐྱེ་མཆེད་དྲུག་གི་ནང་ནས་ཆོས་རྡོ་ལ་ཡེ་ཤེས་ཞབས་ལུགས་ཀྱིས་

ཆོས་དབྱིངས་རྡོ་རྗེ་མ་ཞེས་གོང་མ་ལ་འདྲ་བར་བཤད་དོ། །འོན་ཀྱང་དེ་ནི་དཀྱིལ་འཁོར་ལ་འགོད་པ་མེད་པས་སྐབས་སུ་མ་བབ་པས་ཤེ་ན། སློབ་དཔོན་ཟླ་བས་ཆོས་རྡོ་རྗེ་ནི་ཀུན་ཏུ་བཟང་པོའི་ཞེས་གསུངས་པ་ལྟར་བྱའོ། །ཡིད་
དབང་འཇམ་དཔལ་ལ་སྦྱོར་བ་ལྟ་བུར་སྣང་ཡང་འགྲེལ་པས་ནམ་མཁའ་རྡོ་རྗེ་ནི་འཇམ་དཔལ་ལོ། །ཞེས་བཤད་པས་ཡིད་དབང་ནི་བྱམས་པ་ལ་གོ་བར་བྱའོ། །བྱང་ཆུབ་སེམས་དཔའ་ནི་རྡོ་རྗེ་འཆང་ངོ་། །རྒྱ་ཆེན་ནི་སྣང་བ་ལྷའི་འཁོར་ལོར་འཆར་པའོ། །
གཏི་མུག་རྡོ་རྗེའི་རིགས་རིག་པའི་སྦྱོར་བ་ལས་བྱུང་ཞེས་པ་ནས། དངོས་གྱུར་པ་ཞེས་པའི་བར་དུ་སྦྱར་ཏེ་འདིས་ནི་གཤིན་རྗེ་གཤེད་བསྟན་ནོ། །དེ་བཞིན་དུ་གཞན་ལའང་སྦྱར། ཉེས་པ་ཞེས་སྤྱིར་བཤད་ཀྱང་ང་རྒྱལ་ལ་གོ་བར་བྱ་སྟེ། སྐབས་
བཞན་དུའང་དེ་ལྟར་བཤད་དོ། །དེ་བཞིན་དུ་རིག་པ་ཞེས་པ་རིག་མ་ལའོ། །དེ་ལྟར་ན་ཤཱནྟི་པས། གཏི་མུག་གཏི་མུག་ལོངས་སྤྱོད་པ་ཞེས་སོ། །གསུངས་ནས་སྔ་མ་རྣམ་སྣང་སོགས་དང་ཕྱི་མ་གཏི་མུག་དགའ་མ་སྟེ་སྤྱན་མ་ལ་སོགས་པ་དང༌། ལོངས་
སྤྱོད་པ་ཡབ་ཡུམ་སྙོམས་པར་འཇུག་པ་ལ་བཤད་པ་དང་མཐུན་ནོ། །དེ་དག་གིས་ནི་ཁྲོ་བོ་བཞི་རིམ་པ་བཞིན་བསྟན་ནོ། །སྡུད་དང་ཞེས་པ་ནི་སྡུད་པར་བྱེད་པའམ་འགུགས་པར་བྱེད་པ་སྟེ་འདོད་རྒྱལ་ལོ། །དེ་ཁོ་ན་ཉིད་ལ་སེམས་ཤིན་ཏུ་ཆགས་
པའི་དགའ་བས་ནི་དབྱུག་སྔོན་ཅན་ནོ། །སངས་རྒྱས་ཐམས་ཅད་ཀྱི་མཐུ་སྟོབས་གཅིག་ཏུ་བསྡུས་པའི་རྣམ་པས་ནི་སྟོབས་པོ་ཆེའོ། །དེ་བཞིན་མི་འགྱུར་ནི་མི་གཡོ་བ་སྟེ། གཞན་དུ་ནི་མི་གཡོ་ཞེས་ཀྱང་འདོན་ནོ། །རྒྱུའི་རང་བཞིན་སེམས་སུ་

རྗེས་ཐོགས་ཆོས་ཞེས་སྦྱར་ཏེ་གནོད་མཛེས་སོ། །དེ་བཞིན་དུ་འབྲས་བུ་ལའང་སྦྱར་ཏེ་གཙུག་གཏོར་འཁོར་ལོས་སྒྱུར་རྒྱལ་ཏེ། དེ་གང་གི་རིགས་ཡིན་ཞེ་ན།  རྨོངས་དང་ཞེ་སྡང་འདོད་ཆགས་སྒྲིབ་པ་རྡོ་རྗེ་སྟེ། །ཞེས་གསུངས་ཏེ། ཞེ་སྡང་གིས་ནི་མི་
བསྐྱོད་པ་སྟེ་དེའི་རིགས་ནི་ཁྲོ་བོ་ཕྱི་མ་གཉིས་སོ། །གཞན་ནི་སྔ་མ་དང་འདྲ་སྟེ་རྨོངས་པས་ནི་རྣམ་སྣང་དང༌། འདོད་ཆགས་ཀྱིས་ནི་འོད་དཔག་མེད་དང་སྒྲིབ་པ་ནི་ང་རྒྱལ་ཏེ་དེས་ནི་རིན་འབྱུང་དང༌། རྡོ་རྗེ་ནི་དོན་ཡོད་གྲུབ་པའོ། །བཤགས་པ་ནི་
གང་ཞིག་ཐོག་མེད་ཅེས་སོགས་གསུངས་ཏེ་རྐང་པ་དང་པོ་གཉིས་ཀྱིས་ནི། གང་གང་དུ་རྒྱུ་གང་གིས་བསགས་པ་སྟེ་གསུམ་གྱིས་བཤགས་བྱའི་ཉེས་པ་བསྟན་ནོ། །ཕྱི་མ་གཉིས་ཀྱིས་ནི་གང་གི་སྤྱན་སྔར། གང་ཞིག་ཇི་ལྟར་བཤགས་པ་
གསུམ་གྱི་ངོ་བོ་བསྟན་ཏེ། ཆོ་ག་བཞིན་ནི་འཁོར་གསུམ་མི་དམིགས་པ་ལ་བཤད་དོ། །དགེ་བ་ལ་རྗེས་སུ་ཡི་རང་ཞིང་བྱང་ཆུབ་ཏུ་བསྔོ་བ་ནི། རྫོགས་སངས་རྒྱས་དང་བྱང་ཆུབ་སེམས་དཔའ་དང་ཞེས་སོགས་གསུངས་ཏེ། དང་པོ་ནི་དཀྱིལ་
འཁོར་གྱི་གཙོ་བོ་དང༌། གཉིས་པ་ནི་འཁོར་རྣམས་དང༌། འཕགས་པ་ནི་ཉན་རང་དང༌། གཞན་ནི་ཕ་རོལ་ཏུ་ཕྱིན་པའི་ལམ་ལ་བརྟེན་ནས་སངས་རྒྱས་པ་སོགས་སོ། །ཡང་ན་དང་པོ་གཉིས་སྤྱིར་བཤད་ནས། འཕགས་པ་ནི་ཉན་རང་དང༌། གཞན་
ནི་སོ་སྐྱེ་སྟེ་བཟང་སྤྱོད་ནས་གསུངས་པ་དང་ཡང་མཐུན་ནོ། །ཡང་དག་ནི་སངས་རྒྱས་ཀྱི་སྣང་བ་སྟེ་འཁོར་གསུམ་མི་དམིགས་པ་ལ་བྱའོ། །འདི་ནི་བསྔོ་བ་ལའང་སྦྱར་རོ། །སྐྱབས་སུ་འགྲོ་བ་ནི་ཡིད་ཀྱི་རོལ་པ་ཞེས་སོགས་ཚིགས་བཅད་གསུམ་གྱིས་

བསྟན་ནོ། །རྐང་པ་དང་པོ་གཉིས་ཀྱིས་ནི་ཤེས་རབ་དང་སྙིང་རྗེ་སྟེ་རྒྱུ་དེ་ལྟ་བུས་བསྒྲུབས་ཞེས་པའི་དོན་ནོ། །རག་གི་ཞེས་པ་ལ་རྣལ་འབྱོར་པ་རང་གི་བདེ་གཤེགས་རང་གི་ཞེས་གཉིས་ལ་བཤད་དོ། །གཞན་ནི་གོ་སླ་སྟེ་རོ་
གཅིག་ངོ་བོ་ཉིད་ཡུལ་གྱི་གནས་ལུགས་རྟོགས་པའི་མཉམ་གཞག་གི་ངོན་ཡུལ་དང་ཡུན་ཅན་ཆུ་ལ་ཆུ་བཞག་པ་ལྟ་བུར་གཉིས་སྣང་མེད་པ་སྟེ་རྟོགས་པའི་ཆོས་སོ། །སེམས་བསྐྱེད་པ་ནི་བསམ་དང་ཞེས་སོགས་ཏེ་བསམ་པ་རྣམ་པར་སྨིན་
པ་རྣམ་པར་དག་པ་གཉིས་ཀྱིས་ནི་སེམས་བསྐྱེད་གཉིས་བསྟན་ནོ། །རྐང་པ་གཉིས་པས་ནི་དེའི་ནུས་པ་དང༌། གསུམ་པས་ནི་ཞེ་ཐག་པ་ནས་སེམས་བསྐྱེད་པར་སྟོན་ནོ། །ལམ་ལ་བརྟེན་པར་དམ་བཅའ་བ་ནི། བདེ་གཤེགས་སྲས་བཅས་རྣམས་ཀྱི་
ལམ་གཅིག་པུ། ཞེས་སོགས་གསུངས་ཏེ། རྫོགས་སངས་རྒྱས་བདག་མ་ལུས་ངོ་བོའི་བློས་ཞེས་པ་ནི་བདག་ཉིད་དཀྱིལ་འཁོར་པའི་ལྷར་མོས་པས་ཞེས་པའོ། །སྡོམ་པ་གཟུང་བ་ལ་རང་ཉིད་མངོན་རྟོག་བསྒོམ་པའི་ཚེ་མ་ཐོབ་པ་ཐོབ་པར་
བྱེད་པ་མིན་ཀྱང་ཐོབ་ཟིན་བརྟན་པའི་ཕྱིར་བྱའོ། །གཉིས་པ་འགལ་རྐྱེན་སྤང་བའི་ཕྱིར་སྲུང་བའི་འཁོར་ལོ་བསྒོམ་པ་ནི་ཅིའི་ཕྱིར་སྔོན་དུ་སྟོང་པ་ཉིད་བསྒོམ་ཞེ་ན། མདོ་བསྲེ་ལས། ནམ་མཁའི་དབྱིངས་ཀྱི་དབུས་གནས་པར། །སངས་རྒྱས་དཀྱིལ་
འཁོར་བསྒོམ་པར་བྱ། །ཞེས་པའི་རྒྱུད་དང་སྦྱར་ཏེ་ཚིག་སྔ་མས་སྟོང་པ་ཉིད་བསྒོམ་པར་བསྟན་ནོ། །སྔགས་དོན་གང་ཞིག་བསྒོམ་ཞེ་ན་རྩ་རྒྱུད་དང་བཤད་རྒྱུད་དང་འཕགས་སྐོར་གྱི་གཞུང་རྣམས་སུ་ཤཱུ་ནྱ་ཏཱས་སྦྱོང་པ་ལས་གཞན་མ་བཤད་

མོད། འོན་ཀྱང་འདིར་ནི་བ་བྱ་ཀཱིརྟིས་སྭ་བྷཱ་བས་སྟོང་པར་བསྒོམ་པ་ལྟར་བཀོད་དོ། །དེ་ལ་སྔགས་ཀྱི་དོན་ནི་འདི་ཡིན་ཏེ་ཨོཾ་ནི་ཡི་གེ་སོ་སོར་ཕྲལ་ན་ཨ་ཨུ་མ་གསུམ་དུ་འགྱུར་ལ་དེ་དག་རིམ་པ་བཞིན་དུ་གསུང་དང་ཐུགས་དང་སྐུ་རྡོ་རྗེའོ། །དེ་ཉིད་སྡོམ་
པའི་ཚེ་ཨོཾ་དུ་འགྱུར་ཏེ། སྐུ་གསུང་ཐུགས་ཀྱི་རྡོ་རྗེ་གསུམ་དབྱེར་མེད་པའོ། །སྭ་བྷཱ་བའི་སྒྲ་དངོས་པོ་འབྱུང་བ་རང་བཞིན་གསུམ་ལ་འཇུག་ཀྱང༌། འདིར་ནི་ཕྱི་མ་གཟུང་ངོ་། །ཤུདྡྷ་ནི་དག་པའོ། །སརྦ་དྷ་རྨ་ནི་ཆོས་ཐམས་ཅད་དོ། །སྭ་བྷཱ་བ་ཤུདྡྷ་ནི་སྔ་མ་
བཞིན་ནོ། །ལ་ལར་ནི་ཨ་ཧཾ་ཞེས་ཨས་མཚམས་སྦྱར་ནས་འདོན་ཏེ་ཤུདྔྷོ྅་ཞེས་འབྱུང་ན་ཨ་གོང་དུ་སྦྱར་བ་ཡིན་ཏེ་གང་ལྟར་ཡང་ང་རྒྱལ་འཛིན་པའི་ཚིག་ཡིན་པས། ཆོས་ཐམས་ཅད་རང་བཞིན་རྣམ་པར་དག་པའི་སྟོང་པ་ཉིད་ངའོ་ཞེས་བྱ་བའི་དོན་
ནོ། །འདིར་ཐུབ་པ་དཔལ་གྱིས་སྟོང་ཉིད་གཅིག་བུ་ལ་སྦྱར་ལ་བ་བྱ་ཀཱིརྟིས་རྣམ་པར་ཐར་པའི་སྒོ་གསུམ་ག་ལ་བཤད་ཀྱང་རྒྱས་བསྡུས་ཙམ་ཡིན་ཏེ། བཞི་བརྒྱ་པར། ཞི་སྒོ་གཉིས་པ་མེད་པ་དང་། ཞེས་པའི་འགྲེལ་པར་སྒོ་དང་པོར་གཞན་གཉིས་ཀྱང་འདུ་བར་ཤེས་
བྱེད་བརྒལ་ལན་དང་བཅས་པས་བསྒྲུབས་པས་སོ། །དེས་ན་འདིར་ཆོས་རྣམས་ཀྱི་ངོ་བོ་རྒྱུ་འབྲས་གསུམ་རང་གི་མཚན་ཉིད་ཀྱིས་གྲུབ་པས་སྟོང་པ་རིམ་པ་བཞིན་སྟོང་པ་ཉིད་དང་མཚན་མེད་སྨོན་མེད་ཀྱི་དོན་དུ་སྔ་མ་རྣམས་འདོད་པ་ལྟར་བྱའོ། །དེ་ལྟར་སྟོང་པ་
ཉིད་བསྒོམས་ནས་འཁོར་ལོ་དང་ལྷ་རྣམས་རིམ་གྱིས་བསྒོམ་པར་བྱའོ། །འདི་ལ་སྔ་མ་འགའ་ཞིག་སྒྲུབ་ཐབས་ལས། ཞེ་སྡང་རྡོ་རྗེའི་ཏིང་འཛིན་གནས། །གནས་བསྲུང་བ་ནི་བསམ་པར་བྱ། །ཞེས་སོགས། རང་ཉིད་ཞེ་སྡང་རྡོ་རྗེའི་ཏིང་ངེ་འཛིན་ལ་གནས་ནས་

ཕྱོགས་བཅུར་ཁྲོ་བོ་བཅུ་བཀོད་ནས་བགེགས་ལ་ཕུར་བུས་གདབ་པར་བཤད་ཀྱི་འཁོར་ལོ་བསྐྱེད་པ་དང་དང་པོའི་མགོན་པོ་བསྐྱེད་པ་རྣམས་ཟུར་ཙམ་ཡང་མ་བྱུང་བས་མི་བྱེད་དོ་ཞེས་བཞེད་དོ། །འོན་ཀྱང་དེ་ནི་མི་རིགས་ཏེ། རྩ་བའི་
རྒྱུད་ཉིད་ལས་ཀྱང་འཁོར་ལོ་སེར་པོ་དང་དེར་ལྷ་འགོད་པ་རྣམས་གསུངས་ཤིང༌། དེ་བཞིན་དུ་སློབ་དཔོན་ཐུབ་པ་དཔལ་དང་ཨ་བྷ་ཡཱས་ཀྱང་འཁོར་ལོ་བསྐྱེད་པར་བཤད་ཅིང༌། ཁྱད་པར་དུ་རྡོ་རྗེ་སེམས་དཔའི་སྒྲུབ་ཐབས་ཀྱི་འགྲེལ་པ་མཛད་པ་པོ་ལཱི་ལ་
བཛྲ་ཞེས་བྱ་བས་ནི་སློབ་དཔོན་ཀླུ་སྒྲུབ་ཀྱིས་ཀྱང་སྒྲུབ་ཐབས་སུ། ཕྱོགས་བཅུའི་དཀྱིལ་འཁོར་ཆ་རུ་ནི་ཞེས་བྱ་བའི་ཚིག་གིས་བསྟན་པར་བཤད་པས་སོ། །གཞན་དུ་རཾ་ལས་ཉི་མའི་དཀྱིལ་འཁོར་བསྐྱེད་པ་སོགས་འབྱུང་ཡང་འདིར་ཨ་ལས་བསྐྱེད་པར་བཤད་པ་
ནི་སློབ་དཔོན་ཆེན་པོ་ཨ་བྷ་ཡཱ་བཤད་པ་ལྟར་བྱས་སོ། །རྩིབས་བཅུ་ལ་སྟེང་འོག་གི་རྩིབས་ནི་ལྟེ་བ་ཉིད་ཀྱི་ཆ་ལས་ལོགས་སུ་མེད་དོ། །ཁྲོ་བོ་གཞན་ནི་འཁོར་ལོའི་ཕྱི་རུ་འགོད་པ་ཡང་ཨ་བྷ་ཡས་བཤད་པ་ལྟར་རོ། །འདིར་རྒྱུད་ལས་རྡོ་རྗེ་འབར་བའི་
སྤྲིན་འཁྲིགས་ཤིང༌། །མི་གཡོ་བ་དང་མཚུངས་པར་འཁོར། །ཞེས་འབྱུང་བའི་དོན། འགྲེལ་པས་དུས་མཉམ་པར་ལྷ་མི་གཡོ་ཞིང་འཁོར་ལོ་འཁོར་ཞེས་བཤད་པས་རྩིབས་ལ་མ་རེག་པར་གདན་ལ་འགོད་པ་ཡིན་ནོ། །དེ་ནས་དང་པོའི་མགོན་པོ་
བསྐྱེད་པར་ཡང་རྒྱུད་ལས་འབྱུང་ཞིང༌། མདོ་བསྲེར་ཡང་གསལ་བར་བཤད་ལ། བསྐྱེད་ཚུལ་ཡང་རྡོར་སེམས་ཀྱིས་སྒྲུབ་ཐབས་སུ་ལྷག་པར་མོས་པ་ཙམ་གྱིས་བསྐྱེད་ཅེས་གསུངས་ཤིང༌། དེའི་དོན་འགྲེལ་པར་སྐད་ཅིག་ཙམ་གྱིས་བསྐྱེད་ཅེས་གསུངས་ཏེ།

 ས་བོན་ཕྱག་མཚན་སོགས་ལས་མི་བསྐྱེད་པར་དཀྲོངས་བསྐྱེད་བྱེད་པའི་དོན་ནོ། །ཞལ་གཅིག་ཕྱག་གཉིས་པའམ་ཞལ་གསུམ་དང་ཕྱག་དྲུག་པར་བསྐྱེད་པ་གཉིས་ནི་རྒྱས་བསྡུས་སོ། ཡུམ་རྡོ་རྗེ་དབྱིངས་ཀྱི་དབང་ཕྱུག་མ་དང་རེག་བྱ་རྡོ་རྗེ་མ་བསྐྱེད་པ་གཉིས་
འབྱུང་ཡང་འདིར་ནི་དང་པོའི་དབང་དུ་བྱས་སོ། །སེམས་དཔའ་སུམ་བརྩེག་སུ་བྱེད་པ་ནི། རྒྱུད་ལས། རིག་པའི་སྐྱེས་བུ་རྡོ་རྗེ་ཅན། །ལོངས་སྤྱོད་བཞི་དང་ཡང་དག་ལྡན། །ཞེས་འབྱུང་བས་ཤེས་ཏེ་དེའི་དོན་ནི་དང་པོ་ནི་རྡོ་རྗེ་འཆང་སྟེ། རིག་པའི་སྐྱེས་བུ་དང་རྡོ་རྗེ་
ཅན་དང་བྱང་ཆུབ་ཀྱི་སེམས་རྡོ་རྗེ་དང་རྡོ་རྗེ་འཆང་རྣམས་རྣམ་གྲང་སུ་མང་དུ་འབྱུང་ངོ་། །ལོངས་སྤྱོད་བཞི་ནི་ཡེ་ཤེས་སེམས་དཔའ་དང་སྐུ་གསུངས་ཐུགས་ཀྱི་རྡོ་རྗེའོ། །དེས་ན་རྡོ་རྗེ་གསུམ་གྱི་ངོ་བོ་ཡི་གེ་གསུམ་ཡང་དགོད་དོ། །འདི་ལས་མི་བསྐྱོད་པ་
འབྱིན་ཚུལ་ནི། ཡེ་ཤེས་སྒྲོན་མ་རྡོ་རྗེའི་ཏིང་ངེ་འཛིན་གྱི་ཚུལ་གྱིས་བསྐྱེད་ཅེས་གསུངས་ལ། དེའི་དོན་འགྲེལ་པས་ཡེ་ཤེས་སྒྲོན་མ་རྡོ་རྗེའི་ཏིང་ངེ་འཛིན་ལ་སྙོམས་པར་འཇུག་པའི་ཚུལ་གྱིས་མི་བསྐྱོད་པ་འབྱིན་ཞེས་བཤད་པས་ཡབ་ཡུམ་
སྙོམས་པར་འཇུག་པའི་ཚུལ་གྱིས་འབྱིན་པར་གྲུབ་པས་དེ་ལྟར་བཤད་དོ། །ལྷའི་ས་བོན་ལ་ཨ་བྷ་ཡཱས་ཁྲོ་བོ་བཅུ་ལ་ཧཱུཾ་དང༌། མི་བསྐྱོད་པ་ལ་བཛྲ་དྷྲཱིཀ་ཅེས་པ་ལས་བསྐྱོད་པར་མཛད་དོ། །འོན་ཀྱང་། ཁྲོ་བོ་ཞེ་སྡང་གནས་ལས་སྐྱེས། །ཞེས་འབྱུང་
ལ། དེའི་དོན་ཁྲོ་བོ་བཅུ་དང་ཞེ་སྡང་སྟེ་མི་བསྐྱོད་པ་ནི་གནས་ཏེ་ཧཱུཾ་ལས་སྐྱེས་ཞེས་པ་ཡིན་པའི་བཅུ་གཅིག་པོ་ཐམས་ཅད་ཀྱི་ས་བོན་ཧཱུཾ་ལ་རུང་ངོ་། །འབྱིན་པའི་ཚེ་ཁ་ཅིག་གིས་ཡུམ་གྱི་བ་སྤུའི་བུ་ག་ནས་དང༌། ཁ་ཅིག་གིས་ཡུམ་གྱི་པདྨ་ཉིད་ནས་

འབྱིན་ཞེས་སྨྲའོ། །འདི་ནི་དཀྱིལ་འཁོར་རྒྱལ་མཆོག་དང་མཐུན་པར་ཡབ་ཀྱི་ཐུགས་ཀ་ནས་འབྱིན་པར་བྱའོ། །ཞེ་སྡང་རྡོ་རྗེ་ནི་སྒྲོན་གསལ་ལས་ཞེ་སྡང་རྡོ་རྗེ་སྐུ་མདོག་མཐིང་ནག་ཁྲོ་བ་དང་འདོད་ཆགས་ཆེན་པོ་འདྲེས་པའི་
ཉམས་ཅན་ཞེས་བཤད་པས། སྒེག་པའི་ཁྲོ་བོ་ཞེས་བྱ་སྟེ། སྤྱན་དམར་ལ་ཟླུམ་པ་དང་དབུ་སྐྲ་དང་སྨིན་མ་དང་སྨ་ར་དམར་སེར་འབར་བ་ལ་སོགས་པ་མི་སྡུག་པའི་མཚན་མ་ཡོངས་སུ་རྫོགས་པ་ནི་མི་སྡུག་པའི་ཁྲོ་བོ་དང༌། དེ་ལས་བཟློག་སྟེ་
སྤྱན་དཀྱུས་རིང་བ་སོགས་སུ་བྱུང་བའི་ཁྲོ་བོ་ནི་སྒེག་པའི་ཁྲོ་བོ་ཞེས་བྱའོ། །ཕྱག་མཚན་གྱི་རྡོ་རྗེ་རྩེ་དགུ་པ་ལ་སྤྱིར་རྡོ་རྗེ་ནི་གསུམ་སྟེ། རྡོ་རྗེ་སེར་པོ་རྩེ་ལྔ་པ་ནི་དེ་བཞིན་གཤེགས་དཔའ་རྡོ་རྗེའོ། །རྡོ་རྗེ་དམར་པོ་རྩེ་ལྔ་པ་ནི་རྡོ་རྗེ་སེམས་དཔའི་རྡོ་
རྗེའོ། །རྡོ་རྗེ་ནག་པོ་རྩེ་དགུ་པ་རྭ་རྣམས་སོ་སོར་གདེངས་པ་ནི་ཁྲོ་བོའི་རྡོ་རྗེ་ཞེས་བྱའོ། །ལྷག་མ་ནི་གོ་སླའོ། །རྟ་མགྲིན་ལ་རྟ་མགོ་ཅན་ནི་མ་ཡིན་ནོ། །ཞེས་ཤཱནྟི་པས་བཤད་དོ། །སྦྲུལ་བརྒྱད་ཀྱིས་བརྒྱན་ཚུལ་ནི་སྐབས་གཞན་དུ་སྦྲུལ་ལམ་ཀླུ་
ཆེན་པོ་བརྒྱད་ཀྱིས་བརྒྱན་པ་ཞེས་འབྱུང་བ་རྣམས་སུའང་ཤེས་པར་བྱའོ། །འདི་ནི་སློབ་དཔོན་ཆེན་པོ་དཔལ་འཛིན་གྱིས་དགྲ་ནག་གི་འགྲེལ་པར་བཤད་ཅིང་བཤད་རྒྱུད་རྡོ་རྗེ་ཕྲེང་བ་ལས་བྱུང་ངོ་། །དེ་ལྟར་ལྷ་རྣམས་བཀོད་ཟིན་ནས་བགེགས་ཀུན་
རྣམ་པར་གཞིག་པའི་ཕྱིར། །གནོད་མཛེས་བཀའ་སྩལ་ཕུར་བུས་གདབ། ཅེས་འབྱུང་བ་ལྟར་བྱ་སྟེ། བཀའ་སྩལ་བའི་ཚུལ་ནི་ཐུབ་པ་དཔལ་གྱིས་བཤད་པ་ལྟར་རང་ཉིད་ཞེ་སྡང་རྡོ་རྗེར་ཕྱོགས་པས་འོག་གི་གནོད་མཛེས་ལ་བལྟས་པས། དེས་

རང་གི་བསམ་པ་ཤེས་ཏེ་དེས་སྤྲུལ་པའི་གནོད་མཛེས་གཉིས་པ་འོངས་ནས་མདུན་དུ་འདུག་སྟེ་བདག་གིས་ཅི་ཞིག་བགྱི་ཞེས་བཀའ་ནོད་པ་ལ། བཀའ་བསྒོ་བའི་སྔགས་ནི་ཨོཾ་སུཾ་བྷ་ནི་སུཾ་བྷ་ཧཱུཾ་ཞེས་སོགས་སོ། །འདི་ལྟ་བུའི་སྔགས་ཐམས་ཅད་ཀྱི་སྐབས་སུ་དཔལ་ལྡན་
ཟླ་བས་དོན་བཞི་བཞིས་བཤད་དེ། མིང་དང་དོན་དང་བཟླས་པ་དང་སྤེལ་བའོ། །དེ་ལ་མིང་ནི་སྦྲུལ་དང་མགོ་མེད་དང་མཐའ་མེད་དང་བཏུས་པའོ། །དང་པོ་ནི་མགོར་ཨོཾ་དང་མཇུག་ཏུ་སྭཱ་ཧཱ་སྟེ་གཉིས་ཀ་ཡོད་པའོ། །གཉིས་པ་ནི་ཐོག་མར་ཨོཾ་མེད་ལ་མཐར་
སྭཱ་ཧཱ་ཡོད་པའོ། །གསུམ་པ་ནི་ཐོག་མར་ཨོཾ་ཡོད་ལ་མཐར་སྭཱ་ཧཱ་མེད་པའོ། །གཉིས་ཀ་མེད་པ་ནི་བཞི་པའོ། །དོན་ནི་ཨོཾ་གྱི་དོན་ནི་སྔར་བཤད་པ་བཞིན་ནོ། །སུཾ་བྷ་ཞེས་པ་ན་ངེས་པར་འདུལ་བ། ནི་སུཾ་བྷ་ཞེས་པ་ནི་མ་ལུས་པ་ངེས་པར་འདུལ་བའོ། །
དེ་ནི་གནོད་མཛེས་ཀྱི་ཆེ་བ་བརྗོད་པའི་སྒོ་ནས་བོས་པའོ། །གྲྀཧྞ་གྲྀཧྞ་ཞེས་པ་ནི་ཟུང་ཞིག་ཟུང་ཞིག་ཅེས་པའོ། །གྲྀཧྞ་པ་ཡ་ཞེས་སོགས་ནི་འཛིན་དུ་ཆུ་གཅིག་ཅེས་པའི་དོན་ཏེ་སྔགས་དོན་འདི་ལྟར་ན་གནོད་མཛེས་འཁོར་དང་བཅས་པ་སྤྲོ་བར་གསལ་ལོ། །ཨཱ་ན་
ཡ་ནི་ཁུག་ཅིག་ཅེས་པའོ། །ཧོ་བྷ་ག་ཝན་ནི་ཀྱེ་བཅོམ་ལྡན་འདས། །བི་དྱཱ་རཱ་ཛ་ནི་རིག་པའི་རྒྱལ་པོའོ། །བསྡུས་པའི་དོན་ནི་ཤུགས་ཀྱིས་ཤེས་པར་བྱའོ། །སྤྲོ་བའི་ཚེ་གཅིག་པུ་དེ་ཉིད་རིམ་གྱིས་ཕྱོགས་བཅུར་སོང་བའམ་སྤྲུལ་པ་བཅུར་གྱུར་ནས་ཕྱོགས་
བཅུར་འགྲོ་བ་གང་ཡིན་གསལ་བར་མ་བཤད་ཀྱང་ཕྱི་མའི་དབང་དུ་བྱའོ། །བགེགས་རྣམས་བཀུག་ཟིན་པའི་ཚེ་ཇི་ལྟར་བྱ་ཞེ་ན་འདི་ལ་ཁ་ཅིག་ན་རེ་ཁྲོ་བོ་རྣམས་ཀྱི་གདན་བྱེད་པ་ཡིན་ནོ་ཞེའོ། །ཕྱོགས་སྐྱོང་རྣམས་ལ་ཁྲོ་བོའི་གདན་བྱས་པ་སྐབས་

འགར་འབྱུང་མོད་ཀྱི། འདིར་ནི་སློབ་དཔོན་དམ་ཚིག་རྡོ་རྗེས་ཁྲོན་པ་འབྲུབ་ཁུང་གི་རྣམ་པ་ཅན་དུ་འཇུག་པར་བཤད་པ་ལྟར་བྱ་སྟེ་རྡོ་རྗེ་ཕུར་བུ་གདབ་པ་དང་ཡང་མཐུན་ནོ། །དེ་ནས་ཡང་རང་གིས་བྱང་གི་འདུད་རྩི་འཁྱིལ་པ་
ལ་བལྟས་པས་དེས་རང་གི་དགོངས་པ་ཤེས་ཏེ་སྤྲུལ་པ་སྤྲུལ་བ་སོགས་སྒྲུབ་ཐབས་ནས་འབྱུང་བ་བཞིན་ནོ། །སྔགས་ཀྱི་དོན་ནི་གྷ་གྷ་ཞེས་པ་ལ་བར་དུ་ཏ་བཅུག་ན་གསོད་བྱེད་ཅེས་པའོ། །གྷཱཏ་ཡ་སོགས་ནི་ཆོམས་ཤིག་ཆོམས་ཤིག་ཅེས་པའོ། །སུ་ཞིག་
ཅེ་ན་སརྦ་དུཥྟན་ཞེས་གསུངས་ཏེ་གདུག་པ་ཅན་ཐམས་ཅད་ཅེས་པའི་དོན་ཏོ། །ཀཱི་ལ་ཡ་སོགས་ནི་ཕུར་བུས་ཐོབ་ཅེས་པའོ། །གང་ལ་ཞེ་ན་སརྦ་པཱ་པཾ་ཞེས་གསུངས་ཏེ་སྡིག་པའི་སེམས་དང་ལྡན་པ་ཐམས་ཅད་པའོ། །ཕཊ་ཕཊ་ཅེས་པ་ནི་
དེ་ཉིད་གསལ་བར་བྱེད་པ་སྟེ་གོང་མའང་ངོ་། ཧཱུཾ་གསུམ་ནི་སྐུ་གསུང་ཐུགས་བསྐུལ་བའོ། །བཛྲ་ཀཱི་ལ་ཡ་ནི་རྡོ་རྗེ་ཕུར་བ་བོས་པའོ། །བཛྲ་དྷ་ར་ནི་རྡོ་རྗེ་འཆང་ངོ་། །ཨཱ་ཛྙཱ་པ་ཡ་ནི་བཀའ་བསྒོ་བར་བྱེད་དོ། །པ་ཏི་ནི་བདག་པོའོ། །སརྦ་བིགྷྣཱཾ་ཀཱ་
ཡ་ཝཱ་ཀྩི་ཏྟ་བཛྲ་ཀཱི་ལ་ཡ་ཞེས་པ་ནི་བགེགས་ཐམས་ཅད་ཀྱི་ལུས་ངག་ཡིད་གསུམ་ལ་རྡོ་རྗེ་ཕུར་བུ་ཐོབ་ཅེས་པའི་དོན་ནོ། །འདིར་གནོད་མཛེས་ཀྱི་ཕྱག་ཏུ་རྡོ་རྗེ་ཐོ་བ་བཟུང་བ་ནི་རང་གི་ཕྱག་མཚན་ལ་མེད་པས་གཤིན་རྗེ་གཤེད་ལ་གཡར་
བ་ཡིན་ནོ་ཞེས་ཁ་ཅིག་སྨྲ་མོད། དེ་ནི་མི་རིགས་ཏེ་གཤིན་རྗེ་གཤེད་ལའང་ཕྱག་མཚན་ལ་མེད་པས་སོ། །འོ་ན་ལྷ་མཚན་དགོད་པའི་རྡོ་རྗེ་ཐོ་བ་ཡོད་པ་ཅི་ཡིན་ཞེ་ན་ལྷ་མཚན་དགོད་པའི་ཚེ་བྱུང་ཡང་ཕྱག་མཚན་ལ་ཡོད་བའི་ངེས་པ་མེད་དེ། 

སྤྱན་མ་ལ་ལྷ་མཚན་དགོད་པའི་ཚེ་མིག་བྱུང་ཡང་ཕྱག་མཚན་ལ་མེད་པ་བཞིན་ནོ། །དེས་ན་རྡོ་རྗེ་ལྕགས་ཀྱུ་དེ་ཉིད་རྡོ་རྗེ་ཐོ་བར་གྱུར་པ་ཡིན་ནོ། །རྡོ་རྗེ་ཕུར་བུ་ཡང་རྫས་ཀྱི་རྡོ་རྗེ་མ་ཡིན་གྱི་ལྷ་ཉིད་དུ་བཀོད་ནས་བཤད་པ་ལྟར་རོ། །གྷ་གྷ་ཞེས་སོགས་
ཀྱི་སྔགས་མདོ་བསྲེར་ཞེ་སྡང་རྡོ་རྗེས་གནོད་མཛེས་ལ་བཀའ་བསྒོ་བའི་སྔགས་སུ་གསུངས་པ་དང༌། རྡོ་རྗེ་སེམས་དཔའི་སྒྲུབ་ཐབས་ལས་གནོད་མཛེས་ལངས་ནས་སྔགས་དེ་བརྗོད་ཅིང་ཕུར་བུ་བརྡུང་བར་བསམ་པར་བྱ་ཞེས་པ་གཉིས་མི་འགལ་ལམ་ཞེ་ན།
མི་འགལ་ཏེ་སྔགས་དོན་ལ་བསམས་ན་གནོད་མཛེས་ཀྱི་རྡོ་རྗེ་ཕུར་བུ་ལ་རྡོ་རྗེ་འཆང་གི་བཀའ་ཉོན་ཅིག་ཅེས་བསྐུལ་བར་གསལ་ལ། དེས་ན་མདོ་བསྲེའི་དོན་ནི་རང་ཡིད་ཀྱི་གནོད་མཛེས་ལ་རྡོ་རྗེ་ཕུར་བུ་བསྐུལ་བའི་བཀའ་བསྒོ་ཞེས་པའི་དོན་
ཡིན་གྱི་རང་གིས་གནོད་མཛེས་ལ་བཀའ་བསྒོ་བའི་སྔགས་སུ་བཤད་པ་མིན་ནོ། །ཡང་འདིར་ཕྱོགས་སྐྱོང་རྣམས་བགེགས་ཀྱི་གཙོ་བོར་བྱས་ནས་ཕུར་བུ་འདེབས་པར་བཤད་པ་དང༌། དེ་དག་ལ་གཏོར་མ་ཕུལ་ནས་བགེགས་ཀྱི་བར་ཆད་ཞི་བའི་
འཕྲིན་ལས་འཆོལ་བ་དང་མདོ་སྔགས་རྣམས་ལས་ཀྱང་བསྟན་སྲུང་གི་གཙོ་བོར་བཤད་པ་གཉིས་ཀྱང་མི་འགལ་ལམ་ཞེ་ན། འདིའི་ལན་གསལ་བར་མ་བཤད་མོད། འོན་ཀྱང་བསྐྱེད་རིམ་ལ་བརྟན་པ་ཐོབ་ནས་ཞི་བ་ལ་སོགས་པའི་ལས་བསྒྲུབ་
པར་བྱ་བ་ལ་བྱས་ཀྱང་མ་གྲུབ་ན་ལྷའི་གཙོ་བོ་ལ་གནད་འབེབས་བྱས་ན་འཁོར་རྣམས་ཀྱིས་ཀྱང་དངོས་གྲུབ་སྩོལ་བར་བཤད་པ་ལྟར་ཡིན་ནམ་བསམ་གསུང་། ཕྱོགས་སྐྱོང་རྣམས་འགུགས་པའི་ཚེ་སྐུ་མདོག་ཕྱག་མཚན་འདི་ལྟ་བུ་ཞེས་བཤད་ན་

དམིགས་པ་གསལ་བར་ཡོད་བས་ན་འོག་ནས་གཏོར་མགྲོན་སྤྱན་འདྲེན་པ་ལས་འབྱུག་བ་ལྟར་བྱ་སྟེ། འདིར་ཐུབ་པ་དཔལ་གྱིས་འགའ་ཞིག་གནས་ཆེན་པོར་མི་མངོན་ནོ། །ཕུར་བུ་ལ་རྫས་ཀྱི་དང་བསམ་གཏན་གྱི་
ཕུར་བུའོ། །དང་པོ་ནི་དཀྱིལ་འཁོར་བསྒྲུབ་པ་ལ་སོགས་པའི་ཚེ་ངེས་པར་བྱ་ལ། འོན་ཀྱང་དམིགས་པ་བརྟན་པོ་ཡོད་ན་ཕྱི་མའང་རུང་ངོ་། །སྲུང་འཁོར་བསྒོམ་པ་ལྟ་བུའི་སྐབས་སུ་ནི་ཕྱི་མ་བྱའོ། །ཕུར་བུའི་སྤྱི་བོ་ནས་བརྡུང་ཞེས་པའང་རྡོ་རྗེ་ཕུར་བུ་
བསྐུལ་བར་མཚོན་པ་ཙམ་ཡིན་གྱི་གནོད་པའི་ཕྱིར་ནི་མ་ཡིན་ནོ། །འདི་ལྟ་བུ་ལ་སོགས་པ་རྩུབ་པའི་སེམས་ཀྱིས་བྱ་དགོས་པ་རྣམས་རྒྱུའི་ཀུན་སློང་གི་དུས་སུ་སེམས་བཟང་བར་བསྐྱེད་ལ་དུས་ཀྱི་ཀུན་སློང་གི་སྐབས་སུ་ནི་རྩུབ་པའི་སེམས་མ་བསྐྱེད་ན་
མི་འགྲུབ་པའང་ཡིད་དེ་དྲག་པོའི་ལས་བཞིན་ནོ། །དེས་ན་གནོད་སེམས་ལའང་གནང་བཀག་གི་དམིགས་བསལ་རྣམས་ཤེས་པར་བྱའོ། །འོ་ན་བཟློག་པ་བྱེད་པའི་ཚེ་ཇི་ལྟར་བྱ་ཞེ་ན། འདི་ལ་སྔ་མ་འགའ་ཞིག་ལྷ་རྣམས་ཞལ་ཕྱིར་བལྟ་བ་དང་འཁོར་ལོ་
གཡོན་དུ་འཁོར་བ་རྣམས་བྱའོ་གསུང་ངོ་། །འོན་ཀྱང་སྔ་མ་ནི་གསལ་བར་མ་བཤད་པས་ལྷ་རྣམས་ཞལ་ནང་དུ་ལྟ་བ་དང་འཁོར་ལོ་གཡོན་དུ་འཁོར་བར་བྱའོ། །གཞན་གྱི་དོན་དུ་སྲུང་བ་བྱེད་ན་ཇི་ལྟར་ཞེ་ན། འདི་ལ་སྔ་མ་རྣམས་སྙིང་གར་ཉི་མའི་དཀྱིལ་
འཁོར་ལ་ཧཱུཾ་ཡིག་དང་དེའི་མདུན་ལ་སོགས་པར་འགོད་ཅེའོ། །འདི་ནི་རྒྱུད་ཉིད་ལས། ལས་སྒྲུབ་པའི་སྐབས་སུ་ཕྱག་མཚན་གྱི་བར་དུ་བསྒྲུབ་བྱ་འགོད་པར་གསུངས་པ་དང་མཐུན་པས་དེ་ལྟར་བྱེད་ན་དམ་ཚིག་པ་བསྐྱེད་ནས་ཡེ་ཤེས་པ་དགུག་གཞུག་བྱེད་པ་

ལྟར་བྱའོ། །ཡང་ན་ཨ་བྷ་ཡཱས་གཞན་གྱི་དོན་དུ་སྲུང་བ་བྱེད་ན་འཁོར་ལོའི་རྩིབས་བཅུ་ལ་ཁྲོ་བོ་རྣམས་བཀོད་ནས་གཙོ་བོའི་གནས་སུ་བསྒྲུབ་བྱ་འགོད་པར་གསུངས་པ་ལྟར་བྱར་ཡང་རུང་ངོ་། །འདིར་སྒྲུབ་ཐབས་སུ་ལོ་ཆེན་རིན་བཟང་གི་འགྱུར་འགའ་ཞིག་
ལས་རྡོ་རྗེ་མེ་ནི་སྔགས་བཅས་པས་ཞེས་འདོན་ལ་དེའི་དོན་ལ་སྔ་མ་འགའ་ཞིག་རྡོ་རྗེ་མེ་ནི་ལྷ་ཡིན་ལ། དེའི་སྔགས་ནི་ཨོཾ་བཛྲ་ཛྭ་ལ་ཨ་ན་ལཱ་རྐ་ཧཱུཾ་ཞེས་པ་སྟེ་དེ་ཉིད་འདོན་ཞེས་པའི་དོན་དུ་འཆད་དོ། །འོན་ཀྱང་ཕྱིས་ཀྱི་འགྱུར་གསར་རྣམས་ལ་
སྔགས་དེ་མི་འབྱུང་ཞིང༌། དེར་མ་ཟད་འགྲེལ་པ་རྣམས་ཀྱིས་ཀྱང་སྔགས་དེ་མེད་པའི་དབང་དུ་བྱས་ནས་བཤད་ལ། གལ་ཏེ་སྔགས་བི་བྷཱུཾ་ཏི་ནྡྲས་གསུངས་པ་ལྟར་མངོན་བརྗོད་བླ་མ་ནས་གསུངས་པའི་ཁྲོ་བོ་བཅུའི་སྔགས་དམིགས་པ་གསལ་
བཏབ་པའི་རྗེས་སུ་གདོན་པར་བྱའོ། །དེ་ལྟར་སྔར་ཡོད་ཀྱི་བགེགས་ཚར་བཅད་ནས་སླར་མི་འཇུག་པར་བྱ་བའི་ཕྱིར་ར་བ་ལ་སོགས་པའི་བསྲུང་བ་བྱ་སྟེ། དེ་ཡང་མདོ་བསྲེ་ལས་འདོད་རྒྱལ་གྱི་སྔགས་ཀྱིས་རྡོ་རྗེའི་ར་བ་བྱ་བར་བཤད་པས་སྔ་མ་
འགའ་ཞིག། །ན་མསྶ་མནྟ་ཀཱ་ཡ་ཝཱཀྩི་ཏྟ་བཛྲ་ནཱཾ་ཞེས་པ་དང་། ཊཱ་ཀྐི་ཧཱུཾ་ཛཿ་ཞེས་པའི་མཚན་སྔགས་སྦྱར་བ་འདོད་རྒྱལ་གྱི་སྔགས་ཀྱིས་ཞེས་པའི་སྔགས་སུ་བཞེད་མོད། འོན་ཀྱང་རྡོ་རྗེ་སེམས་དཔའི་སྒྲུབ་ཐབས་སུ་ཊཱཀྐི་ཧཱུཾ་ཛཿཞེས་བྱ་བ་སྔགས་
ཀྱི་ཞེས་མཚན་སྔགས་འབའ་ཞིག་འདོན་པས་དེ་ལྟར་བྱའོ། །རྡོ་རྗེ་ར་བའི་དབྱིབས་ནི་གྲུ་བཞི་པར་བྱ་ཞེས་ཐུབ་པ་དཔལ་གྱིས་བཤད་དོ། །མཐོ་དམན་ནི་འོག་གསེར་གྱིས་གཞི་ལ་ཐུག་པ་དང༌། སྟེང་ཚངས་པའི་འཇིག་རྟེན་ལ་ཐུག་པར་

བྱ་ཞེས་གཞུང་གཞན་ནས་སྟེན་ནོ། །ཆུ་མེ་རླུང་གི་ར་བ་གསུམ་བྱེད་པར་རྡོ་རྗེ་སེམས་དཔའི་སྒྲུབ་ཐབས་ལས་གསུངས་ཏེ་དབྱིབས་དང་མཐོ་དམན་ར་བ་བཞིན་བྱའོ། རྒྱ་ཁྱོན་ནི་རང་ཇི་ལྟར་འདོད་པ་བཞིན་བཀོད་དོ། །འགྱུར་རྙིང་འགའ་
ཞིག་ལས་ཧཱུཾ་མཛད་ཀྱི་སྔགས་ལས་རྡོ་རྗེའི་གུར་བསྐྱེད་པར་བྱ་ཞེས་འདོན་ཀྱང་ཕྱིས་ཀྱིས་འགྱུར་གསར་ལས་ཧཱུཾ་ལས་སྐྱེས་པར་གསུངས་པ་ལྟར་ལེགས་པས་དེ་བཞིན་བྱའོ། །དེས་ན་འགའ་ཞིག་གིས་བྷྲུཾ་ལས་བསྐྱེད་པའང་འདི་དང་འགལ་ལོ། །
དེ་ལྟ་བུའི་སྲུང་འཁོར་དེ་ནི་ཐུན་བཞིར་མ་ཆག་པར་ངེས་པར་བྱ་ཞེས་གསུངས་སོ། །སྒྲུབ་ཐབས་དངོས་གཞི་ལ་གཉིས་ལས་གང་དུ་འཚང་རྒྱ་བའི་གནས་སྒྲུབ་པ་རྟེན་གྱི་རྣལ་འབྱོར་ནི་ཡེ་ཤེས་ཀྱི་སྟོང་ཉིད་བསྒོམ་པ་ལ་སོགས་པ་སྟེ། འདིར་
དང་པོར་སྟོང་ཉིད་བསྒོམ་པ་གང་ལས་བསྟན་ཅེ་ན། རྩ་བའི་རྒྱུད་ལས། དངོས་པོ་མེད་པས་སྒོམ་པ་མེད། །ཅེས་བྱ་བ་ལ་སོགས་པས་བསྟེན་ཅིང༌། སློབ་དཔོན་ཀླུ་སྒྲུབ་ཀྱིས་ཀྱང་མདོར་བྱས་ལ་སོགས་པ་ལས། དམ་པའི་དོན་དུ་དངོས་པོ་
རྣམས། །སྲིད་གསུམ་དངོས་པོ་མེད་པར་བསྒོམ། །ཞེས་པ་ནས། ཆོ་གའི་སྦྱོར་བ་འདི་ཡིས་ནི། །ཡེ་ཤེས་ས་གཞི་བྱིན་གྱིས་བརླབ། ཅེས་པ་ལ་སོགས་པས་བསྟན་ཅིང་། རྒྱུད་གཞན་འགའ་ཞིག་ཏུའང་བཤད་དོ། །གཞན་དུ་སྭ་བྷཱ་བ་ལ་
སོགས་པའི་སྔགས་ངག་ཏུ་བརྗོད་ཅིང་དོན་ཡིད་ལ་སེམས་པ་དང་འདྲ་བར་འདིར། དངོས་པོ་མེད་པས་སྒོམ་པ་མེད། །ཅེས་པའི་ཚིགས་སུ་བཅད་པ་ངག་ཏུ་བརྗོད་ཅིང་དོན་ཡིད་ལ་བསམ་པར་བྱའོ། །དོན་ནི་སྒྲོན་གསལ་ལས། ཡིག་དོན་དང་

སྤྱི་དོན་སྦས་དོན་མཐར་ཐུག་པའི་དོན་ཏེ་ཚུལ་བཞིར་བཤད་པའི་སྔ་མ་གཉིས་འདིར་སྐབས་སུ་བབ་པས་དེ་གཉིས་བཤད་ན་ཡིག་དོན་ནི་བསྒོམ་པ་ལ་སོགས་པའི་འཁོར་གསུམ་མི་དམིགས་པ་དང༌། སྤྱི་དོན་ནི་སྟོང་ཉིད་དང་མཚན་མེད་དང་སྨོན་མེད་ལ་
བཤད་པ་ལྟར་བསྒོམ་མོ། །སྐབས་འདིར་བསྒོམས་པའི་དགོས་པ་ནི་རྣམ་པ་བཞི་སྟེ། དང་པོ་ནི་འབྲས་བུའི་དུས་སུ་ཆོས་སྐུ་གྲུབ་ནས་གཟུགས་ཀྱི་སྐུ་འབྱུང་བས་ལམ་དུས་སུའང་དེ་བཞིན་དུ་བསྒོམ་པར་བྱ་བའི་ཕྱིར་དང༌། བསོད་ནམས་དང་ཡེ་ཤེས་ཀྱི་
ཚོགས་གཉིས་ལས་འབྲས་བུ་རྡོ་རྗེ་འཆང་འབྱུང་བ་ལྟར་འདིར་ཡང་སྔོན་དུ་ཚོགས་གཉིས་བསགས་ནས་ལྷའི་སྐུར་ལྡང་བ་དང་ཐ་མལ་གྱི་སྣང་བ་མ་བསལ་བར་དག་པའི་སྣང་བ་འཆར་མི་ནུས་པས་དེའི་ཕྱིར་དང༌། འདིར་སྟོང་ཉིད་བསྒོམས་པའི་
མཐུས་འོག་ནས་རྣལ་འབྱོར་བསྒོམ་པ་ཐམས་ཅད་ཀྱང་མཚན་འཛིན་གྱིས་མ་བཅིངས་པར་སྒྱུ་མ་ལྟ་བུའི་ངང་ནས་བྱེད་པར་འགྱུར་བའོ། །དཀྱིལ་འཁོར་ལ་རྡོ་རྗེ་ར་བ་དང་མེ་རི་འབྲི་བྱ་ལའང་འབྱུང་ལ་གུར་སོགས་ནི་འབྲི་བར་མ་བདེ་བས་མ་བྲིས་མོད།
བསྒོམ་བྱ་ལ་ངེས་པར་དགོས་པས་དེ་དག་ཀྱང་བསྐྱེད་པར་བྱའོ། །ཆོས་འབྱུང་སྐྱེད་མི་སྐྱེད་ལུགས་གཉིས་ལས་འདིར་སྔ་མ་དང༌། དེའང་ཨེ་ལས་སྐྱེད་པ་དང་རྡོ་རྗེ་འཆང་ལས་སྐྱེད་པ་དང་དཀྲོངས་བསྐྱེད་བྱེད་པ་གསུམ་ལས་འདིར་ནི་ཕྱི་མའོ། །འདི་ལ་ཁ་
ཅིག་དེང་དུ་བཅུག་པ་ལྟ་བུར་བྱེད་ཀྱང་དེ་ནི་མ་ཡིན་ཏེ། སློབ་དཔོན་ཆེན་པོ་དཔལ་འཛིན་དང་ལུ་ཨཱི་པ་ལ་སོགས་པས་གྱེན་དུ་འགྲེང་བར་གསུངས་པས་དེ་བཞིན་བྱའོ། །ཤཱནྟི་པས་གདེངས་ཀ་ཆེ་བ་གྱེན་དུ་ཕྱོགས་པས་ནི་ཡོན་ཏན་གོང་ནས་གོང་དུ་རྒྱ་ཆེ་བར་

འགྱུར་བ་མཚོན་པར་བཤད་དོ། །ཁ་དོག་ལ་སྔ་མ་འགའ་ཞིག་ཕྱི་དཀར་ལ་ནང་དམར་བ་ཞེས་བཞེད་དེ། པདྨའི་གཞི་ཆོས་འབྱུང་གི་སར་ཚོན་དམར་སྐྱ་དགྱེ་ཞེས་པ་ལ་བསམ་སོ།  འོན་ཀྱང་ཕལ་ཆེར་དཀར་པོ་ཞེས་བཤད་
པས་དེ་བཞིན་དུ་བྱའོ།  །འདིར་ཨ་བྷ་ཡཱས་ནམ་མཁའི་དབྱིངས་ཀྱི་ཞེས་པས་ཆོས་འབྱུང་དང་དབུས་ཞེས་པས་པདྨ་བསྟན་པར་བཤད་དོ། །ཁ་ཅིག་ནི་ཡེ་ཤེས་ཀྱི་ས་དེ་ཉིད་ཆོས་འབྱུང་དུ་བྱེད་པ་ཡིན་ཞེའོ། པདྨའི་ལྟེ་བར་དཀྱིལ་འཁོར་བཞི་
རིམ་གྱིས་བསྐྱེད་པར་བྱ་སྟེ། ས་བོན་ཡང་སྔོ་སྐྱ་ལས་ཏེ་དེས་མཚོན་ནས་ཧཱུཾ་གཉིས་ཀྱི་ཁ་དོག་ཀྱང་ངོ་། །འབྱུང་བ་ནི་རླུང་གི་དཀྱིལ་འཁོར། ཁ་དོག་ནི་ས་བོན་བཞིན་ནོ། །དབྱིབས་ནི་གཞུ་ལྟ་བུའོ། །མཚན་མ་ནི་རྡོ་རྗེ་འབར་བ་སྔོན་པོས་མཚན་
པའོ། །དེས་གཞན་ལའང་འགྲེའོ། །བཞི་པོ་འདྲེས་ཚུལ་ནི་ཐམས་ཅད་བམ་པོ་གཅིག་ཏུ་གྱུར་པའོ། །དེ་ལས་སྣ་ཚོགས་རྡོ་རྗེར་གྱུར་པའི་རྭ་ལ་རྟེན་འབྲེལ་གྱི་ཡན་ལག་བཅུ་གཉིས་རྣམ་པར་དག་པའི་དབང་དུ་བྱས་ནས་བཅུ་གཉིས་སུ་བྱེད་དེ། དེ་
ལྟར་ན་ཤར་དུ་རྭ་གསུམ་སྟེ་དཀར་པོའོ། །དེ་བཞིན་དུ་གཞན་ལའང་རིགས་འགྲེ་སྦྱར་རོ། །འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་འཇོམས་པའི་དབང་དུ་བྱས་ནས་ཉི་ཤུར་བྱེད་དེ་དེ་ལྟར་ན་ཕྱོགས་བཞིར་རྭ་ལྔ་ལྔའོ། ཁ་དོག་སྔ་མ་ལྟར་ཕྱོགས་
འབྱམས་དང་། ཡང་ཤར་རྭ་ལྔ་པོ་ཉིད་ལའང་ཤར་གྱི་རྭ་དཀར་ལྷོའི་རྭ་སེར་བ་སོགས་དང་། དེ་བཞིན་དུ་ཕྱོགས་གཞན་གསུམ་ལའང་སྦྱར་བ་སྟེ་དེ་ལྟར་ལུགས་གཉིས་ལས་གང་ཡང་རུང་ངོ་།  །བྷཱུཾ་གྱི་ཁ་དོག་དཀར་པོར་ཐུབ་པ་དཔལ་

གྱིས་བཤད་པ་རྣམ་སྣང་གི་དང་མཐུན་པའོ། །སངས་རྒྱས་ཀྱི་སྤྲིན་གྱི་འོད་ཟེར་འཕྲོ་བའི་དོན་ནི་འོད་ཟེར་གྱི་སྣེ་ལ་སངས་རྒྱས་ཡོད་པའོ། །འདི་ནི་སྒྲོན་གསལ་ལས་བཤད་དོ། །རྩིག་པ་ལྔ་ལ་ཨ་བྷྱ་ཡཱས་སྟེང་ནས་སྟེང་དུ་བརྩིགས་པའམ། ཡང་ན་
ལྔ་སྦྲག་ཡོད་པ་ཞེས་པའི་ཕྱི་མ་བདེའོ། །འདོད་ཡོན་གྱི་སྣམ་བུ་ལ་མིང་སྟེགས་བུ་དང་ཁ་ཁྱེར་དང་གཟུངས་སྣམ་སོགས་དང་ཁ་དོག་དཀར་དམར་སོགས་སུ་བཤད་དོ། །ལྷ་མོ་རྣམས་བཞུགས་སྟབས་དང་ཁ་དོག་མ་ངེས་པ་ནི་ཀུན་སྙིང་གིས་སོ། །དཀྱིལ་
འཁོར་གྱི་ཕྱིའི་དབྱིབས་ནི་འདི་པ་དང་ཡེ་ཤེས་ཞབས་ལུགས་གཉིས་འདྲ་ལ་ནང་གི་འོད་འཕྲེང་འདི་ལུགས་ཕྱི་མ་ལ་མེད་དོ། །འོད་ཕྲེང་བསྐོར་མཚམས་ལ་ཀླུ་བྱང་གི་དཀྱིལ་ཆོག་ལས་ནང་ནས་བརྩམས་པའི་ཆ་ཕྲན་བདུན་ནས་དང༌། བརྒྱད་པ་ནས་
བསྐོར་བའི་འགྱུར་གཉིས་འབྱུང་ཡང་ཕྱི་མ་ལྟར་བྱའོ། །དེ་ལྟ་བུའི་གཞལ་ཡས་ཁང་གི་ནང་དུ་སྣ་ཚོགས་པདྨའི་གདན་སུམ་ཅུ་རྩ་གཅིག་སྟེ་ལྷ་སོ་གཉིས་ཡོད་ཀྱང་ཡབ་ཡུམ་གཉིས་ཀྱི་གདན་གཅིག་པས་སོ། །མདོར་བྱས་ལས། ཤར་ཕྱོགས་
པ་ལ་མི་གསལ་ཅིང་ཕྱོགས་གཞན་གསུམ་པོའི་ལྷ་རྣམས་ལ་རིན་པོ་ཆེ་ལ་སོགས་པའི་ཕྱག་མཚན་གདན་དུ་འདིངས་པར་བཤད་པའི་རིགས་པ་སྦྱར་ན་ཤར་ཕྱོགས་པ་རྣམས་ལ་འཁོར་ལོ་གདན་དུ་འདིང་བར་སྣང་ཡང༌། མདོ་བསྲེ་ལས་ཀྱང་
ཟླ་བ་ལ་སོགས་པ་ཞེས་བཤད་པ་དང༌། རྒྱུད་ཉིད་ལས་ཀྱང༌། གསལ་བ་ལ་སོགས་དཀྱིལ་འཁོར་ལྡན། །ཞེས་འབྱུང་ཞིང༌། དེའི་འགྲེལ་པར་གསལ་བ་ནི་ཟླ་བ་ལ་བཤད་པས་ཤར་ཕྱོགས་པ་རྣམས་གདན་ཟླ་བ་འགོད་པར་གསལ་ལོ། །དེ་ལྟར་སྣོད་ཀྱི་

གཞལ་ཡས་ཁང་གསལ་བཏབ་ནས་བཅུད་ཀྱི་ལྷ་བསྐྱེད་པ་ནི་ལྷག་མོས་ཀྱི་ལྷ་བསྒོམ་པ་ལ་སོགས་པའོ། །དེ་ལྟ་བུའི་བསྐྱེད་རིམ་བསྒོམས་པས་སྤང་བྱ་གང་ཞིག་སྤོང་ཞེ་ན། ཐ་མལ་དུ་སྣང་བ་དང་ཞེན་པ་གཉིས་དེ་རེ་རེ་
ལའང་ལུས་དང་ལོངས་སྤྱོད་དང་གནས་ཐ་མལ་དུ་སྣང་བ་དང་ཞེན་པ་སྟེ་གསུམ་གསུམ་མོ། །དེའང་དབང་ཤེས་ལྔའི་ངོར་དེ་ལྟར་སྣང་བ་ནི་བསྐྱེད་རིམ་གྱིས་འགོག་མི་ནུས་པའི་ཕྱིར་སྤང་བྱ་མ་ཡིན་པས་ཡིད་ཤེས་ཀྱི་ངོར་དེ་ལྟར་སྣང་ཞིང་ཞེན་
པའོ། །དེ་སྤོང་བའི་གཉེན་པོ་ནི་སྣོད་གཞལ་ཡས་ཁང་དུ་བསྒོམ་ཞིང་བཅུད་ལྷར་བསྒོམ་པ་ལ་སོགས་པའོ། །དེས་དེ་སྤོང་པའི་ཚུལ་ནི་འཇིག་རྟེན་པའི་ལམ་གྱི་ས་བོན་ཉམས་པར་བྱེད་པ་ལྟ་བུའམ། འཇིག་རྟེན་ལས་འདས་པའི་ལམ་གྱིས་ས་བོན་
དྲུངས་འབྱིན་པ་ལྟ་བུའོ། །འོ་ན་ཇི་ལྟར་ཞེ་ན་ཇི་སྲིད་བསྐྱེད་རིམ་གྱི་ངང་ལ་གནས་པ་དེ་སྲིད་དུ་ཡིད་ཤེས་ཀྱི་ངོར་ཐ་མལ་གྱི་སྣང་ཞེན་འགགས་པ་ཙམ་མོ། །དེ་ལའང་ཐ་མལ་དུ་ཞེན་པ་ནི་སྤང་བྱའི་གཙོ་བོ་ཡིན་པས་གཉེན་པོའང་ང་རྒྱལ་
གཙོ་བོ་ཡིན་པས་སྐུ་མདོག་ཕྱག་མཚན་སོགས་གསལ་འདེབས་པའང་ང་རྒྱལ་བསྐྱེད་པའི་རྒྱུ་མཚན་དུ་ཤེས་པར་བྱའོ། །དེས་ན་བསྐྱེད་རིམ་བསྒོམ་པའི་ཚེ་ལྷ་ལ་སོགས་པའི་རྣམ་པ་གསལ་བར་ཤར་བ་དང༌། དེ་དང་དེའི་ང་རྒྱལ་བརྟན་པོ་ཡོད་
མེད་མུ་བཞིར་འགྱུར་བ་ལས་གཉིས་ཀ་ཡོད་པ་ནི་མཆོག་ཡིན་ལ། ང་རྒྱལ་བརྟན་པོ་ཡོད་ལ་སྔ་མ་མེད་པ་ནི་དེའི་འོག་མ་ཡིན། དེ་ལ་བགེགས་ལ་སོགས་པས་མི་ཚུགས་ཤིང་ལྷའི་བྱིན་རླབས་མྱུར་དུ་འཇུག་པ་ཡིན་གསུང་། འོག་མ་གཉིས་

ནི་གོ་སླའོ། །གཉིས་པ་ཇི་ལྟར་འཚང་རྒྱ་བའི་རིམ་པ་མཛད་པ་དང་བཅས་པ་བསྒོམ་པ་བརྟེན་པའི་རྣལ་འབྱོར་ནི་ལྷག་མོས་ཀྱི་ལྷ་བསྐྱེད་པ་ལ་སོགས་པའོ། །དེ་ལ་ཆོས་སྐུའི་ངོ་བོར་འཚང་རྒྱ་བ་སོགས་རིམ་པ་གསུམ་ལས་དང་པོ་ལ་ཆོས་སྐུ་
མངོན་དུ་བྱེད་པའི་རྟེན་བསྐྱེད་པའི་ཕྱིར་ཐོག་མར་ལྷག་མོས་ཀྱི་དཀྱིལ་འཁོར་བསྒོམ་པ་ཡིན་ནོ། །འདིར་གཙོ་བོ་གང་བསྐྱེད་ཅེ་ན། མདོར་བྱས་ལས། རྡོ་རྗེ་སེམས་དཔའ་དང་ལྡན་གནས། །ཞེས་གསུངས་པས་རྡོ་རྗེ་འཆང་ངོ་། །འོ་ན་རྣམ་གཞག་
རིམ་པ་ལས་མི་བསྐྱོད་པ་ལ་སོགས་པའི་ལྷའི་འཁོར་ལོ་ཐམས་ཅད་ལྷག་པར་མོས་པས་དགོད་པར་བྱའོ། །ཞེས་གསུངས་པ་ཇི་ལྟར་དྲང་ཞེ་ན། དེ་ནི་སྐབས་གཞན་དུ་གསུངས་པ་ལྟར་སྒྲ་བཤད་པའི་མི་བསྐྱོད་པའི་དབང་དུ་བྱས་ཏེ་སློབ་དཔོན་གྱི་གཞུང་
གཞན་དུའང་རྡོ་རྗེ་འཆང་ལ་གསལ་བར་གསུངས་པས་སོ། །ལྷའི་ཕྱག་མཚན་དྲུག་ལ་འཁོར་ལོ་ནི་རྣམ་སྣང་གི་མཚན་མ་སྟེ་ཁ་དོག་ནི་དཀར་པོའོ། །རྩིབས་ནི་བཅུ་གཉིས་པའམ་བརྒྱད་པ་གང་རུང་ངོ་། །རྡོ་རྗེ་ནི་མི་བསྐྱོད་པའི་སྟེ་ཁ་དོག་ནི་སྔོན་པོའོ། །
རྭའི་གྲངས་གཞན་དུ་མ་བཤད་ཀྱང་དག་པ་སྦྱོར་བའི་ཚེ་རྭ་ཡེ་ཤེས་ལྔའི་བདག་ཉིད་ཅན་ཞེས་བཤད་པས་ན་ལྔའོ། །པདྨ་ནི་འོད་དཔག་མེད་ཀྱི་མཚན་མ་སྟེ་དམར་པོའོ། །དྲིལ་བུ་ནི་དྲུག་པ་རྡོ་རྗེ་འཆང་གི་སྟེ་ཇི་ལྟར་ཤེས་ཤེ་ན། དྲིལ་བུའི་དབང་ལ་མིང་
གཉིས་པ་བདག་པོའི་དབང་ཞེས་ཀྱང་འབྱུང་ལ་དྲིལ་བུ་དཀྲོལ་པའི་ཚེ་ཆོས་ཀྱི་ཕུང་པོ་སྟོང་ཕྲག་བརྒྱད་ཅུའི་སྒྲ་སྒྲོག་པར་སེམས་པ་ཡིན་ཞིང་དེ་སྟོན་པའི་བདག་པོ་རྡོ་རྗེ་འཆང་ཡིན་པས་དེས་ན་དྲིལ་བུ་ནི་རྡོ་རྗེ་འཆང་གི་མཚན་མར་བྱས་སོ། །རིན་ཆེན་ནི་

རིན་འབྱུང་གི་མཚན་མ་སྟེ་ཡིད་བཞིན་གྱི་ནོར་བུ་རིན་པོ་ཆེ་དབང་གྱི་རྒྱལ་པོའོ། །དེའི་ཁ་དོག་ནི་འདིར་སེར་པོ་ལ་བཤད་དོ། །རལ་གྲི་ནི་དོན་ཡོད་གྲུབ་པའི་འོ། །དབུ་རྒྱན་ལ་ནི་མིང་གཞན་པྲོག་ཞུ་དང་རྩེ་བྲན་ཞེས་ཀྱང་འབྱུང་
ངོ་། །འོད་ཀྱི་དཀྱིལ་འཁོར་ནི་སྐབས་གཞན་དུ་མེ་རི་ལ་བཤད་པ་ཡོད་མོད་ཀྱང་འདིར་ནི་རང་གི་ཁ་དོག་དང་མཐུན་པའི་འོད་ཟེར་ཕྱོགས་བཅུར་འཕྲོ་བའོ། །རྣམ་སྣང་སོགས་བཞི་ལ་མི་བསྐྱོད་པས་དབུ་བརྒྱན་པ་དང༌། རྡོ་རྗེ་འཆང་གིས་བརྒྱན་
པ་གཉིས་ལེའུ་བཅོ་ལྔ་པ་དང་བཅུ་གཉིས་པ་ནས་རིམ་པ་བཞིན་བཤད་ཀྱང་མདོར་བྱས་སུ་མི་བསྐྱོད་པས་བརྒྱན་པར་བཤད་པ་ལྟར་འདིར་ཡང་བཤད་དོ། །ཕྱག་མཚན་ལ་ཨ་བྷ་ཡཱས་གཡས་པ་མས་འགྱེད་དང་གཡོན་པ་ཡས་འགྱེད་བྱེད་པ་
ཡིན་ཞེས་བཤད་ཀྱང་འདིར་ནི་གཉིས་ཀ་ཡས་འགྱེད་དུ་སྔ་མ་རྣམས་བཞེད་པ་ལྟར་བྱའོ། །དང་པོ་གཉིས་ཐུགས་ཀ་དང་ལྷག་མ་རྣམས་གདེངས་པའི་ཚུལ་དུ་བྱའོ། །ཞལ་ལ་ཡེ་ཤེས་ཞབས་ལུགས་རྣམས་ལས་དམར་པོ་གཡས་སུ་མི་ཡོང་ཞིང་
ནག་པོ་གཡོན་དུ་འབྱུང་མི་སྲིད་ཅེས་འབྱུང་བ་ལྟར་སྐབས་འདིར་དེ་ལྟར་བྱའོ། །ལྷག་མོས་ཀྱི་མཛད་པ་ནི་སྒྲོན་གསལ་ལས་དཀྱིལ་འཁོར་བ་དེ་དག་གིས་ཅི་ཞིག་མཛད་ཅེ་ན་སྤྱིར་བཤད་པས། གཙོ་བོའི་ཐུགས་ཀ་དང་གཞན་རྣམས་ཀྱི་
སྐུ་ལས་འོད་ཟེར་འཕྲོས་པས་སེམས་ཅན་ཐམས་ཅད་བཀུག་ནས་དཀྱིལ་འཁོར་གྱི་ཕྱོགས་བཞི་ནས་གཞུག་པ་སོགས་བྱའོ། །དེ་ལ་འཇུག་ཚུལ་བཞི་སྟེ་སློབ་མའི་འཇུག་པ་དང་ཡེ་ཤེས་ཀྱི་འཇུག་པ་དང་རྡོ་རྗེ་སེམས་དཔའི་དང་རྡོ་རྗེ་ཤུགས་ཀྱིའོ་འདིར་ནི་

གསུམ་པའོ། །རང་རང་གི་ཞིང་དུ་གཤོགས་པ་ནི་ཡེ་ཤེས་ཞབས་ལུགས་ནས་འབྱུང་བ་ལྟར་རོ། །ཁྲོ་བོ་རྣམས་ལ་མི་སྡུག་པའི་ཁྲོ་བོ་དང་སྒེག་པའི་ཁྲོ་བོ་གཉིས་སུ་ཡེ་ཤེས་ཞབས་ལུགས་པས་བྱེད་ཀྱང་འདིར་ནི་སྔ་མ་འབའ་ཞིག་གོ། ལྷག་མོས་ལུས་ལ་
ཉེར་བསྡུ་བྱེད་པའི་ཚེ་ལུས་དཀྱིལ་གྱི་སྐབས་ནས་འབྱུང་བ་ལྟར་བཀོད་པར་བྱ་སྟེ་མི་བསྐྱོད་པ་དང་རེག་བྱ་རྡོ་རྗེ་མ་ནི་མི་འགོད་དོ། །འདིར་མདོར་བྱས་ལས་ཁ་སྦྱོར་གྱི་སྦྱོར་བས་ལྷ་རྣམས་རང་གི་ལུས་ལ་གཞུག་ཅེས་བཤད་པའི་ཁ་སྦྱོར་གྱི་སྦྱོར་བ་ལ་
འགྲེལ་པ་རིན་ཆེན་ཕྲེང་བར་དོན་བཞིར་བཤད། ནག་པོ་དམ་ཚིག་རྡོ་རྗེ་ཡབ་ཡུམ་སྙོམས་པར་འཇུག་པ་ལ་བཤད་ཀྱང་འདིར་ནི་གཟུགས་ལ་སོགས་པའི་ཕུང་པོ་དང་དབྱེར་མེད་དུ་མོས་པ་ཉིད་ལ་བྱའོ། །དེ་ལྟར་ལྷག་མོས་ཀྱི་ལྷ་བསྐྱེད་པ་ནི་ཆོས་
སྐུ་མངོན་དུ་བྱེད་པའི་རྟེན་བསྐྱེད་པའི་ཕྱིར་ཡིན་ནོ། །དེ་ཡང་ཐ་མལ་པ་ལ་ཕུང་སོགས་ཐ་མལ་པ་འོད་གསལ་དུ་ཐིམ་པ་དང་རྣལ་འབྱོར་པ་ལ་རིགས་ལྔའི་ངོ་བོའི་ཕུང་སོགས་འོད་གསལ་དུ་ཐིམ་པ་གཉིས་ལས་འདིར་ཕྱི་མའོ། །ཐིམ་པའི་གོ་རིམ་ནི་
གཟུགས་ཕུང་སོགས་རགས་རིམ་ནས་ཏེ་འཇམ་དཔལ་འཇུག་ཏུ་ཐིམ་པ་ནི་ཡིད་དབང་གཞན་རྣམས་ཀྱི་འཇུག་ཏུ་འོད་གསལ་དུ་འཇུག་པས་སོ། འདིར་རྣམ་ཤེས་མི་བསྐྱོད་པ་ལ་བྱས་ནས་ལྷག་མོས་ཀྱི་གཙོ་བོ་མི་བསྐྱོད་པ་ཡིན་ཏེ་རྣམ་གཞག་ཏུའང་
གཙོ་བོ་མི་བསྐྱོད་པ་ལ་བཤད་པས་སོ་ཞེས་སྨྲ་མོད་ཀྱང་མི་རིགས་ཏེ་འོག་ནས་འབྱུང་བའི་ཤཱ་ནྱ་ཏཱའི་སྔགས་དོན་དང་འགལ་བས་སོ། །རྣམ་གཞག་གི་དོན་སྔར་བཤད་ཟིན་ཏོ། །དེས་ན་འདི་རྣམས་དང་ངོ་བོ་དབྱེར་མེད་དུ་མོས་པའི་གཙོ་བོ་ནི་རྡོ་རྗེ་འཆང་ལ་བྱའོ། །

ཐིམ་ཚུལ་ལྷ་རྣམས་གང་དུ་བཀོད་པའི་གནས་དེ་ཉིད་དུ་ནམ་མཁའ་ལ་འཇའ་ཡལ་བ་ལྟར་གྱུར་ནས་མི་སྣང་བར་སོང་བའོ། །དཔེར་ན་སྤྱི་གཙུག་ཏུ་རྣམ་སྣང་དང་ལྟེ་བ་སྤྱན་མ་མི་སྣང་བར་གྱུར་པར་མོས་པ་ལྟ་བུའོ། །བརྟན་པར་
བྱ་བའི་དོན་དུ་ཤཱུ་ནྱ་ཏཱའི་སྔགས་བརྗོད་པར་བྱ་སྟེ། དེ་ལ་སྔགས་དོན་ནི་ཨོ་ནི་སྔར་བཤད་པ་ལྟར་རོ། །ཤཱུ་ནྱ་ཏཱ་ནི་སྟོང་པ་ཉིད་ཅེས་པའོ། །ཛྙཱན་ནི་ཤེས་པ་སྟེ་ལོ་ཙཱ་བ་རྣམས་ཀྱིས་ཡེ་ཤེས་ཞེས་ཁྱད་པར་སྦྱར་བ་ཡིན་ནོ། །བཛྲ་ནི་རྡོ་རྗེ་སྟེ་མི་ཕྱེད་པའོ། །
དེའི་དོན་ནི་ཨ་བྷ་ཡཱས་མང་པོར་སྦྱར་ཀྱང་འདིར་ནི་ཡུལ་སྟོང་ཉིད་དང་ཡུལ་ཅན་སྟོང་ཉིད་རྟོགས་པའི་ཡེ་ཤེས་གཉིས་དབྱེར་མེད་པ་ལ་བྱའོ། །དེ་ཡང་ས་ཐོབ་ནས་རེས་འགའ་བ་དང་མཐར་ཕྱིན་པའི་ཚེ་གཏན་དུའོ། །སོ་སོ་སྐྱེ་བོ་རྣམས་ལ་
མཚན་ཉིད་པ་མེད་ཀྱང་དེ་ལྟར་མོས་པའོ། །སྭ་བྷཱ་ཝ་ནི་འདིར་རང་བཞིན་ནོ། །ཨཱཏྨ་ཀ་ནི་བདག་ཉིད་དོ། །ཨ་ཧཾ་ནི་ང་རྒྱལ་འཛིན་པའོ། །དེ་དག་རིགས་དྲུག་དང་སྦྱར་ནས་བཤད་དེ་ཨོཾ་དང་ཤཱུ་ནྱ་ཏཱ་དང་ཛྙཱ་ན་དང༌། བཛྲ་དང་སྭ་བྷཱ་ཝ་ཨཱ་ཏྨ་ཀ་ནི་
རིམ་པ་བཞིན་རྣམ་སྣང་ལ་སོགས་པའི་རིགས་ལྔའོ། །ཨ་ཧཾ་ནི་དྲུག་པ་རྡོ་རྗེ་འཆང་ངོ་། །ཨོཾ་ལ་སོགས་པ་ལྔ་པོ་དེ་དག་རེ་རེ་ཞིང་ཨ་ཧཾ་དང་སྦྱར་བར་བྱ་སྟེ། འོད་གསལ་དུ་འཇུག་རྒྱུའི་རྣམ་སྣང་ལ་སོགས་པའི་རིགས་སོ། །ཞུགས་ཟིན་ལ་སྦྱར་ན་ངོ་
བོ་ཐ་དད་པའི་ལྷ་དུ་མ་མེད་ཀྱང་ལྡོག་པས་ཕྱེ་བས་དུ་མ་ཡོད་དོ། །འདི་ཡན་ནི་བསྙེན་པའི་ཡན་ལག་གོ། དེ་ལ་བསྙེན་པ་ནི་དེ་བཞིན་ཉིད་ལ་རྩེ་གཅིག་ཏུ་གནས་པའི་ཏིང་ངེ་འཛིན་ནོ། །དེ་ཡང་འདི་དང་ཐུགས་རྗེ་དཔལ་ཞབས་ཀྱིས་གོང་གི་ཡེ་

ཤེས་ཀྱིས་སྟོང་ཉིད་བསྒོམ་པའང་ཡིན་ཞེས་བཤད་པ་གཉིས་པོ་ནི་བསྙེན་པའོ། །ཡན་ལག་གི་རྡོ་རྗེའི་སའི་ཆ་བསྐྱེད་པ་ལ་སོགས་པ་ནས་ཉེར་བསྡུའི་བར་རོ། །འདིར་འགའ་ཞིག་ལྷག་མོས་ཉེར་བསྡུ་ཡན་བསྙེན་པའི་ཡན་ལག་ཏུ་འཆད་པ་ནི། རྒྱུད་ལས། 
བསྙེན་པའི་ཏིང་འཛིན་རབ་སྦྱོར་གཞེས་པའི་འགྲེལ་པ་དང་མི་མཐུན་པས་མི་འཐད་དོ། །དེ་ལྟར་ན་སྣོད་འོད་གསལ་དུ་བསྡུས་ནས་དག་པའི་སྣོད་ཁྱད་པར་ཅན་བསྐྱེད་པ་དང༌། བཅུད་འོད་གསལ་དུ་བསྡུས་ནས་དག་པའི་སྣོད་བཅུད་ཁྱད་པར་ཅན་བསྐྱེད་པ་
གཉིས་ལས་སྔ་མ་ནི་སྔར་སྟོང་ཉིད་བསྒོམས་ནས་གཞལ་ཡས་ཁང་བསྐྱེད་པས་བསྟན་ནོ། །དེས་ན་སྔར་སྟོང་ཉིད་བསྒོམ་པའི་སྐབས་སུ་བཅུད་སྟོང་པར་བསྒོམ་པར་བཤད་པ་ནི་སྣོད་སྟོང་པར་བསྒོམ་པའི་ཞར་ལ་བཤད་པ་ཙམ་ཡིན་གྱི་གཙོ་བོའི་དོན་མ་ཡིན་
ཏེ་བཅུད་འོད་གསལ་དུ་བསྡུས་ནས་དག་པའི་བཅུད་ཁྱད་པར་ཅན་བསྐྱེད་པ་ནི་འདི་ཉིད་ནས་འབྱུང་བས་སོ། །དེས་ནི་འདིར་གཞལ་ཡས་ཁང་བསྡུ་བ་ཡང་མི་འཐད་པར་གྱུར་སྟེ། རྒྱལ་མཆོག་གི་སྐབས་སུ་སྔར་བཤད་པའི་གཞལ་ཡས་ཁང་དུ་ཞེས་
འབྱུང་བ་དང་ཡང་འགལ་བས་སོ། །འདིར་ཡི་གེ་གསུམ་ལས་ཉི་མ་སོགས་པ་བསྐྱེད་པ་ནི་ལེའུ་བཅུ་གཅིག་པའི་སྒྲོན་གསལ་ལས་བཤད་དོ། །འདིར་སྔ་མ་འགའ་ཞིག་ལས་གཞུག་མས་འཇུག་ཅེས་བྱ་བ་འོག་ནས་ཉི་མ་ཡར་ཟླ་བ་ལ་ཞུགས་
སྟེང་ནས་པདྨ་ཡི་གེ་གསུམ་དང་བཅས་མར་ཟླ་བ་ལ་ཞུགས་པས་ཟླ་བའི་དཀྱིལ་འཁོར་ཆ་ཐམས་ཅད་ཡོངས་སུ་རྫོགས་པར་གྱུར་ཅེས་འཆད་པ་ནི་མདོ་བསྲེ་ལས་དེ་ཐམས་ཅད་བསྡུས་ནས་ཞེས་དང༌། རྒྱུད་འགྲེལ་སྒྲོན་གསལ་ལས་ཀྱང་དེ་ལྟར་

མང་དུ་བཤད་པས་མི་འཐད་དོ། །དེ་ལྟ་བུའི་ཟླ་བ་ལས་འོད་ཟེར་འཕྲོས་པས་སྣོད་བཅུད་ཐམས་ཅད་འོད་དུ་ཞུ་ནས་ཟླ་བ་དེ་ཉིད་ལ་ཞུགས་པ་བརྟན་པར་བྱ་བའི་དོན་དུ་ཨོཾ་དྷརྨཱ་ཞེས་སོགས་ཀྱི་སྔགས་བརྗོད་པར་བྱས་སྟེ། དེ་ལ་སྔགས་
དོན་ནི།   ཨོཾ་ནི་སྔར་བཤད་པ་བཞིན་ནོ། །དྷརྨཱ་ནི་ཆོས་སོ། །དྷཱ་ཏུ་ནི་དབྱིངས་སོ། །ལྷག་མ་ནི་སྔར་བཤད་པ་བཞིན་ནོ། །དོན་ནི་སྣོད་བཅུད་ཀྱི་ཆོས་ཐམས་ཅད་ཀྱི་རྩ་བ་རླུང་སེམས་ཙམ་དེ་ཉིད་རྣམ་པ་ཟླ་བར་སྣང་བ་དེ་ངའོ་སྙམ་དུ་ང་རྒྱལ་བྱེད་པའོ། །
ཕྱག་མཚན་ལས་བྱང་ཆུབ་པའི་སྐབས་སུ་རྡོ་རྗེ་འབྱུང་བ་ནི་མདོར་བྱས་ལས་མི་གསལ་ཡང་མདོ་བསྲེ་ལས་རྡོ་རྗེ་འཆང་གི་ང་རྒྱལ་ལས་བྱུང་བ་ཞེས་བཤད། དེས་ན་རྡོ་རྗེ་བསྐྱེད་པ་དང་ང་རྒྱལ་འཛིན་པ་གཉིས་ཀ་བསྟན་ནོ། །ལོངས་སྐུ་སྤྲུལ་སྐུར་བསྒྱུར་
བའི་ཚུལ་ལ་མདོར་བྱས་ལས། མི་བསྐྱོད་པ་ནི་རྗེས་ཞུགས་པས། ཞེས་བཤད་པས་དང་པོའི་མགོན་པོ་སྤྲུལ་སྐུར་བསྒྱུར་ལུགས་ལ་མདོ་བསྲེ་ནས་མི་གསལ་ཞིང་མདོར་བྱས་ལས། མི་བསྐྱོད་པ་ན་རྗེས་ཞུགས་པས། །ཞལ་གསུམ་ཕྱག་དྲུག་འབར་
བ་དང༌། །ཞེས་པ་ཙམ་ལས་མ་བཤད་ལ། །དེའི་དོན་རབ་ཏུ་སྒྲོན་གསལ་དང་འགྲེལ་པ་རིན་ཆེན་ཕྲེང་བ་དང་དམ་ཚིག་རྡོ་རྗེས། རང་གི་ཐུགས་ཀ་ནས་མི་བསྐྱོད་པ་སྤྲོས། སེམས་ཅན་གྱི་དོན་བྱས་ཚུར་འདུས་རང་ལ་ཐིམ་པས་སྤྲུལ་སྐུར་བསྒྱུར་བར་འདོད་
དོ། །འོན་ཀྱང་ཟིལ་གནོན་རྡོ་རྗེའི་ཏིང་ངེ་འཛིན་ལས་བསྐྱེད་པར་གསུངས་པས་དེ་ལྟར་བྱ་སྟེ། དེའི་ཚུལ་ནི་རང་བཞིན་གྱི་གནས་ནས་ཞེས་སོགས་སྒྲུབ་ཐབས་ཉིད་ནས་འབྱུང་བ་བཞིན་ནོ། །དེ་ལྟར་སྤྲུལ་སྐུར་བསྒྱུར་བའི་རྟེན་དེ་ལ་ལུས་ཀྱི་དཀྱིལ་

འཁོར་འགོད་པར་བྱ་སྟེ། འདིར་རྒྱུད་ལས་རིག་པ་ཆེན་པོ་སྐྱེས་བུའི་གཟུགས་འདི་ཞེས་སྐུ་དེ་ཉིད་ལུས་དཀྱིལ་འགོད་པའི་རྟེན་ལྟ་བུར་གསུངས་ཀྱང་དེ་སྤྲུལ་སྐུར་བསྒྱུར་བ་ལ་བྱ་སྟེ། མདོ་བསྲེ་དང་མདོར་བྱས་གཉིས་ཀ་ལས་སྐུ་དེ་དང་པོའི་མགོན་པོའི་
སྐུར་གསུངས་ཤིང་སྒྲོན་གསལ་ལས་ཀྱང་སྐུ་དེ་ཡི་གེ་གསུམ་གྱིས་བསྐྱེད་པའི་སྐུར་གསུངས་པས་སོ། །འདིར་ལུས་རྟེན་གྱི་དཀྱིལ་འཁོར་དུ་བསྒོམ་པ་མདོར་བྱས་སོགས་ལས་མི་གསལ་ཡང་བཤད་རྒྱུད་རྡོ་རྗེ་ཕྲེང་བ་ནས་འབྱུང་བས་འདིར་མན་ངག་
གིས་ཁ་བསྐང་སྟེ་བཤད་དོ། །ཇི་ལྟར་བྱ་ཞེ་ན། ཟུར་བཞི་པ་ནི་མདུན་རྒྱབ་དང༌། གཡས་དང་གཡོན་གྱི་དབྱེ་བས་སོ། ཞེས་བཤད་དོ། །འདིར་ཟུར་ནི་དབང་ལྡན་ནས་མེ་མཚམས་ཀྱི་བར་ལྟ་བུའི་ཕྱོགས་ལའང་བྱའོ། །སྟེང་འོག་སྒོ་ཡི་དབྱེ་བ་ཡིས། །སྒོ་
བཞི་པོ་ནི་བསམ་ཞེས་བཤད་པ་ལ་གཞན་དག་སྐུའི་སྒོ་དགུ་ལ་གཅིག་ཏུ་བྱས་ཏེ་དེ་བཞིན་དུ་གསུང་གི་སྒོ་བཞི་ལ་གཅིག་ཏུ་བྱས་ནས་སྒོ་གཉིས་དང༌། ཐུགས་ཀྱི་སྒོ་ལ་སྟེང་འོག་གི་སྒོ་གཉིས་སུ་ཕྱེ་ནས་འཆད་པ་ཡོད་མོད། འོན་ཀྱང་འདིར་ནི་ཁ་སྣའི་བུ་ག་ནི་སྟེང་
གི་སྒོ་གཉིས་དང་བཤང་གཅིའི་བུ་ག་གཉིས་ནི་འོག་གི་སྒོ་གཉིས་ཏེ་དེ་ལྟར་སྒོ་བཞིར་བྱའོ། །འདིར་ཁ་ཅིག་ལུས་ཀྱི་ཆ་རྣམས་རྟེན་གྱི་དཀྱིལ་འཁོར་གྱི་ཆ་དེ་དང་དེ་དག་ཡིན་ནོ་ཞེས་མོས་པ་ཙམ་ཡིན་གྱི། གཞལ་ཡས་ཁང་གི་དབྱིབས་ཅན་དུ་བསྒོམ་
པ་མིན་ནོ་ཞེས་ཟེར་རོ། །དེ་ལྟར་ན་བརྟེན་པའི་དཀྱིལ་འཁོར་བསྒོམ་པའི་ཚེའང་ལུས་ཀྱི་ཆ་དེ་དང་དེ་དག་ལྷ་དེ་དང་དེ་དག་ཡིན་ནོ། །ཞེས་པ་མོས་པ་ཙམ་ཡིན་གྱི་ལྷའི་རྣམ་པ་ཅན་དུ་མི་སྒོམ་པར་མཚུང་སོ། །དེས་ན་ལུས་གཞལ་ཡས་ཁང་གི་དབྱིབས་

ཅན་དུ་བསྒོམ་པར་བྱའོ། །འོ་ན་སྔར་གཞལ་ཡས་ཁང་མ་བསྡུས་པས་ཇི་ལྟར་བསྒོམ་ཞེ་ན། སྐྱོན་མེད་དེ་རང་གི་ལུས་ཀྱི་ཆ་དེ་དག་སྔར་གྱི་གཞལ་ཡས་ཁང་གི་ཆ་དེ་དག་གི་ངོ་བོར་སྒོམ་པར་བྱེད་པས་སོ། །ལུས་བརྟེན་པའི་དཀྱིལ་འཁོར་
དུ་བསྒོམ་པའི་ཚུལ་ལ། སྔ་མ་དག་ལུས་ལ་རྣམ་སྣང་ལ་སོགས་པའི་ངོ་བོ་ཡི་གེ་ཙམ་ཞིག་འགོད་པར་གསུངས་པས་དེ་ལྟར་བྱའོ་ཞེས་གསུང་ངོ་། །དེ་ནི་མི་རིགས་ཏེ། གཞན་དུའང་ཨོཾ་ལས་བྱུང་བ་ཞེས་སོགས་བཤད་པས་དེ་བཞིན་དུ་བྱའོ། །
ཡང་ཁ་ཅིག་ལྷ་ཉི་ཤུ་བདུན་འགོད་ཀྱི་ལྷ་མོ་ལྔ་པོ་རྣམས་མི་འགོད་ཅེས་སོ། །དེ་ཡང་མི་རིགས་ཏེ་རྣམ་གཞག་ལས་ལྷ་མོས་རྣམས་ཀྱང་བསྐྱེད་པར་བཤད་པས་སོ། །འོ་ན་ལུས་ཀྱི་གནས་དེ་དང་དེ་དག་ཏུ་ལྷ་བསྒོམ་པ་ཙམ་གྱིས་ལུས་དཀྱིལ་
དུ་འགྱུར་རམ་ཞེ་ན། མ་ཡིན་ཏེ་གཟུགས་ཀྱི་ཕུང་པོ་ལ་སོགས་པ་དེ་དག་ཉིད་ལྷའི་ངོ་བོར་བསྐྱེད་ནས་བསྒོམ་རིགས་པས་སོ། །བསྐྱེད་པའི་ཚུལ་ནི་དཔེར་ན་གནས་སྤྱི་གཙུག་ནས་སྐྲ་མཚམས་ཀྱི་བར་དུ་ས་བོན་གཟུགས་ཕུང་གི་ངོ་བོ༌ཨོཾ་དཀར་པོའི་
རྣམ་པར་གནས་པ་དེ་ཡོངས་སུ་གྱུར་པ་ལས་རྣམ་སྣང་ཞལ་ཕྱག་ཡོངས་སུ་རྫོགས་པར་བསྐྱེད་དེ། དེའི་འོག་ཏུ་དེ་ཉིད་གཟུགས་ཀྱི་ཕུང་པོ་དང་ངོ་བོ་དབྱེར་མེད་དུ་མོས་པར་བྱའོ། །དེ་བཞིན་དུ་གཞན་ལ་ཡང་ངོ་། །འོ་ན་ཡུམ་བཞི་གནས་གང་དུ་བསྐྱེད་ཅེ་
ན། སྔ་མ་འགའ་ཞིག་འདི་དག་འབྱུང་བཞིའི་རང་གི་ངོ་བོ་ཡིན་པས་དེ་དག་གང་དུ་གནས་པའི་སར་འགོད་ཅེའོ། །འོན་ཀྱང་སཾ་བྷུཾ་ཊི་ལས་ལྟེ་བ་སྙིང་ག་མགྲིན་པ་སྤྱི་གཙུག་རྣམས་སུ་བསྐྱེད་པར་བཤད་ཅིང་དེ་ཉིད་འདིར་ཡང་བཤད་དུ་རུང་བར་བཤད་

པས་སོ། །དེ་བཞིན་དུ་བྱའོ། །ཡང་རྡོ་རྗེ་མ་ལྔའི་ས་བོན་གང་ལ་བྱེད་ཅེ་ན་གཞན་དག་རྒྱུ་བ་ནི་གཟུགས་སོ། །རབ་ཏུ་རྒྱུ་བ་ནི་སྒྲའོ། ཞེས་སོགས་བཤད་པ་ཙམ་ལ་བརྟེན་ནས་རླུང་ལྔ་པོ་དེ་ཉིད་རྡོ་རྗེ་མ་ལྔར་བསྐྱེད་ཅེའོ། །དེ་ལྟ་བུའི་ལུང་དེས་ནི་གཟུགས་སོགས་
ལྔ་འཛིན་པའི་གྲོགས་བྱེད་པར་སྟོན་པ་ཙམ་ཡིན་པས་ཁུངས་སུ་མི་ཆེའོ། །འོ་ན་གང་ཞེ་ན་རང་གི་ལུས་ཀྱི་ཆར་གྱུར་པའི་གཟུགས་སོགས་ལྔ་པོ་དེ་ཉིད་རྡོ་རྗེ་མ་ལྔར་བསྐྱེད་པར་བྱའོ། །རྡོ་རྗེ་ཕྲེང་བ་ལས། དེ་ཡི་མིག་གི་དབང་གཉིས་ལ། །ཞེས་དང༌། དེ་བཞིན་
དུ་རྣ་བ་ལ་སོགས་པ་ལའང་སྦྱར་ཏེ་བཤད་པས་སའི་སྙིང་པོ་དང༌། གཤིན་རྗེ་གཤེད་ལ་སོགས་པ་གཉིས་བསྐྱེད་དགོས་པ་རྣམས་ལ་དེ་ལྟར་བྱ་སྟེ། རྟེན་སོ་སོར་ཆད་པ་རྣམས་ལའོ། །འོན་ཀྱང་ལྷའི་གྲངས་ལྷག་པར་མི་འགྱུར་ཏེ་སའི་སྙིང་པོ་ལ་
སོགས་པར་རིགས་གཅིག་པའི་ཕྱིར་ཞེས་སྔ་མ་རྣམས་གསུང་བ་ལྟར་ཡིན་ནོ། །དེ་ལྟར་རང་གི་ལུས་ལ་བཀོད་པའི་ལྷ་དེ་དག་དམ་ཚིག་པ་ཙམ་སྟེ་རང་ཉིད་ཀྱི་བློས་བཏགས་པ་ཙམ་དུ་འཛིན་པའི་རྣམ་རྟོག་བསལ་བའི་ཕྱིར་ཡེ་ཤེས་དགུག་གཞུག་
བྱའོ། །འདི་ལ་དཀྱིལ་འཁོར་རྒྱལ་མཆོག་གི་སྐབས་སུ་དམ་ཚིག་པ་རེ་རེ་ལ་ཡེ་ཤེས་པ་རེ་རེ་གཞུག་དབང་བསྐུར་བའང་རེ་རེ་ལ་རིམ་པ་བཞིན་བྱེད་པར་བཤད་དོ། །གཞུང་གཞན་ནས་རང་གིས་ཇི་ལྟར་བསྒོམ་པ་ལྟར་གྱི་གྲངས་དང༌། དེའི་རྣམ་པ་ཅན་གྱི་
ཡེ་ཤེས་པ་སྤྱན་དྲངས་ཏེ། དགུག་གཞུག་བྱས་ནས་ཆུ་དབང་བསྐུར་ཏེ་རིགས་བདག་གིས་རྒྱས་འདེབས་པ་ཞིག་བཤད་དོ། །འདིར་ནི་ཐུན་མོང་མ་ཡིན་པ་སྤྱན་དྲང་རྒྱུའི་ལྷ་ཡེ་ཤེས་པ་རྣམས་སྐུ་རྡོ་རྗེ་ལ་སོགས་པ་གསུམ་དུ་འདུས་པས་དེ་དག་སྤྱན་

དྲངས་ཏེ་གསོལ་བ་གདབ་པ་སོགས་བྱས་ནས་རིགས་བདག་གི་རྒྱས་འདེབས་སོ། །འདིར་གསོལ་བ་གདབ་བྱའི་ཡུལ་ནི་རྣམ་སྣང་གཙོ་འཁོར་རོ། །འདེབས་པ་པོ་ལུས་ལ་ལྷ་སོ་གཉིས་བཀོད་ཅིང་རང་ཉིད་སྤྲུལ་སྐུ་རྡོ་རྗེ་འཆང་
གི་ང་རྒྱལ་དུ་གནས་པ་དེ་ཉིད་དཀྱིལ་འཁོར་ནས་འཕགས་ཏེ་གཙོ་བོ་ཡབ་ཡུམ་སྙོམས་པར་སྦྱོར་བའི་མདུན་ན་གནས་པའོ། །གལ་ཏེ་ཡབ་ཐམས་ཅད་རྣམ་སྣང་དང༌། ཡུམ་ཐམས་ཅད་སྤྱན་མའི་རྣམ་པར་གནས་པ་མིན་ནམ་ཇི་ལྟར་
གཙོ་འཁོར་དུ་འགྱུར་ཞེ་ན་བདེན་མོད་འོན་ཀྱང་འདིར་དབུས་ན་བཞུགས་པ་དེ་གཉིས་གཞན་ལས་བོང་ཚོད་ཆེ་བར་བསམས་ཏེ་དེའི་དབང་གིས་གཙོ་འཁོར་དུ་བཞག་པའོ། །གསོལ་བ་ཅི་ཞིག་འདེབས་ཤེ་ན། བདག་གི་ལུས་ད་ལྟ་ཉིད་དུ་སྐུ་རྡོ་རྗེའི་
ངོ་བོར་མཛད་དུ་གསོལ་ཞེས་སོ། །དེ་ཉིད་སྟོན་པར་བྱེད་པའི་ཚིག་ནི། དཔལ་ལྡན་སངས་རྒྱལ་སྐུ་འཆང་བ། །ཞེས་སོགས་གཙོ་བོ་དང༌། ཕྱོགས་བཅུར་བཞུགས་པའི་སངས་རྒྱས་རྣམས། །ཞེས་སོགས་འཁོར་ལ་གསོལ་བ་འདེབསཔའི་
ཚིགས་སུ་བཅད་པ་རེ་རེའོ། །ཚིག་གི་དོན་ནི་དཔལ་ནི་འདིར་སྤྱན་མ་སྟེ་ཡུམ་དུ་ལྡན་པའོ། །དེ་ལ་སངས་རྒྱ་ནི་འདིར་རྣམ་སྣང་ངོ་། །སྐུ་ནི་སྐུ་རྡོ་རྗེ་སྟེ་འཆང་བ་ནི་དེའི་ངོ་བོར་གནས་པ་ལ་བྱའི་འཆང་བྱ་འཆང་བྱེད་རྫས་ཐ་དད་དུ་མི་བཟུང་ངོ་། །དེ་
ལྟར་ན་སྤྱན་མ་ཡུམ་དུ་ལྡན་ཅིང་སྐུ་རྡོ་རྗེའི་ངོ་བོར་གནས་པའི་རྣམ་སྣང་ཞེས་པའི་དོན་ཏེ་གསོལ་བ་གདབ་བྱའི་ཡུལ་བསྟན་ནོ། །འདེབས་པ་པོ་ནི། རྡོ་རྗེ་མི་ཕྱེད་གསུམ་བསྒོམ་པས། །ཞེས་པས་བསྟན་ནོ། །རྡོ་རྗེ་གསུམ་

མི་ཕྱེད་པ་རྡོ་རྗེ་འཆང་དུ་བསྒོམ་པ་བདག་ཉིད་དོ། །དེང་ཞེས་པ་ནི་བྱིན་གྱིས་རློབས་པའི་དུས་བསྟན་ཏེ་གསོལ་བ་འདེབས་པའི་དུས་ད་ལྟ་ཉིད་དུ་ཞེས་པའི་དོན་ནོ། །ལྷག་མས་ནི་བདག་བྱིན་གྱིས་བརླབས་ནས་སྐུ་རྡོ་རྗེའི་ངོ་བོར་མཛད་དུ་གསོལ་ཞེས་
པའོ། །དེ་ལྟར་གསོལ་བ་བཏབ་པས་རང་གིས་སྤྲོས་པའི་སྤྱན་མ་རྣམས་དང་། སྤྱན་དྲངས་པའི་རྣམ་སྣང་གི་ལྷའི་ཚོགས་གཉིས་པོ་ཐམས་ཅད་ཕན་ཚུན་རྗེས་སུ་ཆགས་པ་སྔོན་དུ་འགྲོ་བས་སྙོམས་པར་ཞུགས། དེ་ལས་མཆོག་ཏུ་དགའ་བའི་བདེ་
བ་མྱོང་བས་ཚིམ། དེ་ལས་འོད་ཟེར་དཀར་པོའི་ངོ་བོར་ཞུ། དེ་ཉིད་རང་གི་སྤྱི་བོ་ནས་ཐིམ་པས་ཡེ་ཤེས་ཀྱི་ས་ཐོབ་པ་སྟེ། འོད་གསལ་མངོན་དུ་བྱས་ནས་འོད་ཟེར་གྱིས་ལུས་ཀྱི་ཆ་ཐམས་ཅད་བཀང་སྟེ་ཚིམ་ནས་དབང་ཕྱུག་བརྒྱད་ལས་སྐུའི་
དབང་ཕྱུག་ཐོབ་པར་གྱུར་ཏེ། རང་ཉིད་རྣམ་སྣང་དཀར་པོ་དཀར་ནག་དམར་བའི་ཞལ་གསུམ་ཕྱག་དྲུག་པར་གྱུར་པར་བསམ་མོ། །བརྟན་པར་བྱ་བའི་དོན་དུ་སྨོན་ལམ་གདབ་པ་ནི། སངས་རྒྱས་ཀུན་གྱི་སྐུ་གང་ཡིན། །ཞེས་པ་ལ་སོགས་པའོ། །
འདིའི་ཚིག་གི་དོན་ནི་སངས་རྒྱས་ནི་སྔ་མ་བཞིན་དུ་རྣམ་སྣང་ལ་བྱའོ། །རྣམ་སྣང་གི་སྐུ་ཕུང་པོ་ལྔ་པོ་དེ་ཉིད་སྐུ་རྡོ་རྗེ་རབ་ཏུ་བཀང་བ་སྟེ་དེའི་ངོ་བོར་བྱས་པའོ། །བདག་གི་ལུས་ཀྱང་དེ་ལྟ་བུའི་སངས་རྒྱས་ཀྱི་སྐུའི་ངོ་བོ་དང་འདྲ་བར་སྐུ་རྡོ་རྗེའི་
ངོ་བོར་གྱུར་ཅིག་ཅེས་པའོ། །དེ་ནས་ང་རྒྱལ་འཛིན་ཅིང་བྱིན་གྱིས་བརླབ་པ་ནི། ཨོཾ་སརྦ་ཏཱ་ཐཱ་ག་ཏ་ཀཱ་ཡ་བཛྲ་སྭ་བྷཱ་ཝ་ཨཱ་ཏྨ་ཀོ་྅ཧཾ། ཞེས་པའོ། །སྔགས་དོན་ནི་དེ་བཞིན་གཤེགས་པ་ཐམས་ཅད་ཀྱི་སྐུ་རྡོ་རྗེའི་ཏིང་ངེ་འཛིན་གྱི་བདག་ཉིད་

དེ་ངའོ་སྙམ་དུ་ང་རྒྱལ་བྱའོ། །དེ་བཞིན་དུ་ལྷག་མ་རྣམས་ཀྱང་གོ་བར་བྱའོ། །ཁྱད་པར་ནི་མདོ་བསྲེ་ལས་པདྨའི་གནས་ལྐོག་མར་བྱེད་པར་བཤད་པ་དང༌། དེ་བཞིན་དུ་རྒྱུད་འགྲེལ་ལས་ཀྱང་དེ་ལྟར་བཤད་པ་དང༌། མདོར་བྱས་
ལས་ལྕེའི་དབུས་སུ་བསྐྱེད་པར་བཤད་པ་ནི་འགལ་བར་མི་བསམ་སྟེ་དེ་གང་ལྟར་ཡང་རུང་བས་སོ། །གསོལ་བ་འདེབས་པའི་ཚེ་རང་ཉིད་རྡོ་རྗེ་འཆང་གི་ང་རྒྱལ་དུ་གནས་པར་བྱ་སྟེ། རྡོ་རྗེ་མི་ཕྱེད་གསུམ་བསྒོམས་པས། །ཞེས་འབྱུང་
བས་སོ། །ཆོས་ཀྱི་གསུང་ལམ་དཔལ་ལྡན་པས། །ཞེས་པ་ལ་ཆོས་ནི་འོད་དཔག་མེད་དོ། །དེའི་གསུང་ནི་འོད་དཔག་མེད་ཀྱི་གསུང་ངོ་། །དེ་ཉིད་གང་ལས་འབྱུང་བ་ནི་ལམ་སྟེ་འོད་དཔག་མེད་ཉིད་དོ། །ལྷག་མ་ནི་སྔ་མས་གོ་བར་ནུས་སོ། །
སྨོན་ལམ་འདེབས་པའི་ཚིག་གི་དོན་ནི་རྡོ་རྗེ་ཆོས་ནི་སྐབས་གཞན་དུ་སྤྱན་རས་གཟིགས་ལ་བཤད་ཀྱང་འདིར་ནི་འོད་དཔག་མེད་དོ། །དེའི་གསུང་ནི་ངེས་པའི་ཚིག་ནི་ཕུན་སུམ་ཚོགས་པ་སྟེ།  འདིས་ནི་ངེས་པའི་ཚིག་སོ་སོ་ཡང་དག་པར་
རིག་པ་སྟེ། ལྷག་མ་གསུམ་ཡང་མཚོན་ནོ། །ཆོས་འཛིན་པའང་འོད་དཔག་མེད་ཉིད་ལ་བྱའོ། །ཡང་མདོར་བྱས་ལས་ཧཱུཾ་ལས་ཉི་མའི་དཀྱིལ་འཁོར་དང༌། རྡོ་རྗེ་སེམས་དཔའི་སྒྲུབ་ཐབས་ལས་ཧཱུཾ་ལས་རྡོ་རྗེ་བསྐྱེད་པར་བཤད་པའང་གང་
ལྟར་ཡང་རུང་ངོ་། །རྡོ་རྗེ་ཐུགས་ནི་མི་བསྐྱོད་པའོ། །ལྷག་མ་ནི་སྔར་བཤད་པ་བཞིན་ནོ། །ཀུན་ཏུ་བཟང་པོ་ནི་མཐའ་ཐམས་ཅད་ནས་བཟང་ཞིང་དགེ་བའོ། །གསང་བའི་དབང་པོ་བློ་ལྡན་པ། ཞེས་པ་ལ་གསང་བ་ནི་གཉིས་སུ་མེད་པའི་

ཡེ་ཤེས་སོ། །དེའི་དབང་པོའི་བདག་པོ་ནི་ཐུགས་རྡོ་རྗེའོ། །བློ་ནི་འདིར་ཡུལ་ཏེ་རེག་བྱ་རྡོ་རྗེ་མའོ། །འོ་ན་སྔར་ཡུམ་མཱ་མ་ཀཱིར་བཤད་པ་དང་མི་འགལ་ལམ་ཞེ་ན་མི་འགལ་ཏེ་གང་ལྟར་ཡང་རུང་བས་སོ། །སྐུ་གསུང་ཐུགས་ཐུན་མོང་དུ་བྱིན་
གྱིས་རློབ་པའི་ཚེ་མི་བསྐྱོད་པ་ལས་རྡོ་རྗེ་འཆང་དུ་ང་རྒྱལ་འཕོ་བར་བྱ་སྟེ། དེ་གཉིས་ཀྱི་ཁྱད་པར་ནི་སྐུ་སྔོ་ལ་ནག་པ་ཤས་ཆེ་བ་ནི་མི་བསྐྱོད་པ་དང༌། སྔོ་བ་ཉིད་ཤས་ཆེ་བ་ན་རྡོ་རྗེ་འཆང་ངོ་། །དེ་ནས་སེམས་དཔའ་སུམ་བརྩེགས་སུ་བྱེད་པའི་
ཚུལ་ནི་རང་དམ་ཚིག་སེམས་དཔའ་ཞེས་སོགས་ཏེ་འདིར་ཡེ་ཤེས་སེམས་དཔའི་སྐུ་མདོག་ཕྱག་མཚན་ནི་རྡོ་རྗེ་སེམས་དཔའི་སྒྲུབ་ཐབས་སུ་བཤད་པ་བཞིན་བྱས་ཏེ་གཞན་དུ་ནི་གསལ་བར་མ་བཤད་དོ། །འདིར་མདོར་བྱས་ལས་ཕྲ་བ་
ཞེས་གསུངས་པ་ལ་ཐུབ་པ་དཔལ་གྱིས་ནས་འབྲུ་ཙམ་ཞེས་ཆུང་བས་ཕྲ་བར་བཤད་ཀྱང་ཡང་ཟླ་བའི་ཞབས་ཀྱིས་ཡེ་ཤེས་ཀྱི་རང་བཞིན་ཡིན་པས་ན་ཕྲ་བ་ཞེས་བཤད་པ་བཞིན་བྱའོ། །འདིའི་སེམས་དཔའ་གསུམ་ལ་ཁ་ཅིག་རིམ་པ་བཞིན་
སྤྲུལ་སྐུ་ལོངས་སྐུ་ཆོས་སྐུ་གསུམ་ལ་བྱའོ། །ཞེས་གསུངས་སོ། །ཁ་ཅིག་སྐུ་གསུང་ཐུགས་རྡོ་རྗེ་གསུམ་རིམ་པ་བཞིན་ཡིན་ཞེའོ། །དེ་ལ་སྐབས་གཞན་དུ་ས་བོན་གྱི་སྔགས་རྣམས་གསུང་དང་ཕྱག་མཚན་ཐུགས་དང་ལྷའི་རྣམ་པ་ཅན་གྱི་སྐུ་རྣམས་
བཤད་པ་ལྟར་ན་ཕྱི་མ་ལྟར་རུང་ངོ་། །སྔ་མ་ལ་དང་པོ་གཉིས་སྐུ་གཉིས་ལ་རིམ་པ་བཞིན་སྦྱོར་བ་འཐད་ཀྱང་ཕྱི་མ་ནི་དཔྱད་གཞིའོ། །གསུམ་གྱི་སྒྲ་དོན་ནི། དམ་ཚིག་སེམས་དཔའ་ལ་ས་མ་ཡ་སཏྭ་ཞེས་འབྱུང་སྟེ། དེ་ལ་སོ་སོར་ཕྲལ་ནས་

དང་པོ་ནི་ས་མ་ཏི་ནི་ཡང་དག་པར་འདུ་བ་དང་མི་ལ་ཏི་ནི་ཡང་དག་པར་འགྲོ་བ་ཞེས་བྱ་སྟེ། གཉིས་སུ་མེད་པའི་ཡེ་ཤེས་ཡང་དག་པར་འདུ་ཞིང་འགྲོ་བའི་གཞི་ཡིན་པས་ན་དམ་ཚིག་གོ། སེམས་དཔའ་ནི་སེམས་
ཅན་གྱི་དོན་བྱེད་པའི་ཕྱིར་དང་རྣམ་པར་དག་པའི་སེམས་ཅན་གྱི་ཐ་སྙད་ཀྱི་ཡུལ་ཡིན་པའི་ཕྱིར་སེམས་དཔའ་ཞེས་བྱའོ། །ཕྱི་མ་གཉིས་ལ་ཛྙཱ་ན་སཏྭ་དང༌། ས་མ་ཏི་སཏྭ་ཞེས་འབྱུང་སྟེ་སྟོང་པ་ཉིད་རྟོགས་པས་དང་ཐུགས་རྩེ་
གཅིག་ཏུ་གནས་ནས་ན་ཡེ་ཤེས་དང་ཏིང་ངེ་འཛིན་ཞེས་བྱ་སྟེ་སེམས་དཔའ་ནི་སྔར་བཞིན་ནོ། །རིག་མ་འདུ་བྱེད་པའི་ཚེ་ཐ་མལ་པའི་བུ་མོའི་རྣམ་པ་ཅན་ཉིད་སྙིང་གནས་དབྱུང་བར་བྱ་སྟེ། གཞན་དུ་ན་སྟོང་པར་སྦྱངས་ཤིང་ལྷར་བསྐྱེད་
པ་སོགས་དགོས་མེད་དུ་འགྱུར་བས་སོ། །ཡུམ་བཞི་བསྐྱེད་པའི་ས་བོན་སོགས་མོ་ཧ་ར་ཏི་སོགས་མཚན་སྔགས་ལ་བྱེད་པ་ནི་མི་འཐད་དེ། རིགས་ལྔ་སོགས་ས་བོན་གྱི་སྔགས་ལས་བསྐྱེད་པ་དང་མཚུངས་པའི་ཕྱིར་རོ། །འདིར་རྡོ་རྗེ་
མ་ལྔ་དང་ས་སྙིང་སོགས་སྙོམས་པར་འཇུག་ཚུལ་ནི་རྡོ་རྗེ་མ་ལྔ་གཞིའི་ལྷར་བཀོད་ནས་དེ་ལ་ས་སྙིང་སོགས་ཕར་ལ་སྙོམས་པར་འཇུག་པའི་ཚུལ་དུ་བྱ། ཁ་ཅིག་གིས་ཁྲོ་མོ་རྣམས་ཀྱང་ཁྲོ་བོ་བཅུ་དང་སྦྱོར་བ་བསྐྱེད་ཀྱང་དེ་ནི་མི་རིགས་པས་ཁྲོ་མོ་
རྐྱང་པ་བསྐྱེད་དོ། །འོ་ན་རིག་མའི་ལུས་དཀྱིལ་དུའང་འགྱུར་རམ་ཞེ་ན་མ་ཡིན་ཏེ། གནས་དེ་དག་ཏུ་ལྷ་དེ་དག་བསྐྱེད་པ་ཙམ་ཡིན་གྱི་ལུས་ཀྱི་ཆ་དེ་དག་ཉིད་ལྷར་བསྐྱེད་པ་མེད་པས་སོ། །འོན་ཀྱང་ཕྱི་རོལ་གྱི་རིག་མ་དངོས་ལ་ནི་ལུས་

ཀྱི་ཆ་དེ་དག་ཉིད་ལྷར་བསྐྱེད་ཅིང་དེ་ཉིད་ལུས་དཀྱིལ་དུའང་བཤད་དོ། །རྡོ་རྗེ་དང་པདྨ་འདུ་བྱ་བའི་སྐབས་སུ་ཕཊ་ཐིག་ལེ་འགོག་བྱེད་དུ་བཞག་པ་དང༌། འོག་དུ་ཕཊ་ཐིག་ལེ་འབྱིན་བྱེད་དུ་བཤད་པ་གཉིས་མི་འགལ་ཏེ་རིམ་པ་བཞིན་གཟུགས་དང་སྒྲའི་
རྣམ་པ་ཅན་ཡིན་པས་སོ་སོ་ཐ་དད་པའི་ཕྱིར་རོ། །རྡོ་རྗེ་དང་པདྨའི་ནང་གཉིས་ཀ་འོད་ཟེར་ལྔས་གང་བ་རྒྱུད་འགྲེལ་ལས་བཤད་པས་ན་མདོར་བྱས་མདོ་བསྲེ་ལས་རྡོ་རྗེ་གཅིག་ཕུ་ལ་བཤད་ཀྱང་གཉིས་ཀ་ལས་ཤེས་པར་བྱའོ། །འདི་
ཉིད་གོང་དུ་རྗེས་ཆགས་ཀྱི་སྐབས་སུའང་ཤེས་པར་བྱའོ། །འདིར་མཆོད་པར་འགྱུར་ཚུལ་ནི་སྔ་མ་དག་ཐིག་ལེ་ཆ་གསུམ་དུ་བྱས་ནས་ཆ་གཅིག་གཞལ་ཡས་ཁང་གི་ས་བོན་དང༌། ཆ་གཅིག་ལྷའི་ས་བོན་དང༌། ཆ་གཅིག་ནང་མཆོད་ཀྱི་མཆོད་
པ་བཞིན་མཐེབ་སྲིན་གྱིས་བླངས་ནས་མཆོད་ཅེའོ། །ཁ་ཅིག་ཡུམ་གྱི་པདྨའི་ནང་དུ་ཐིག་ལེ་དེ་ཉིད་དཀྱིལ་འཁོར་གྱི་ལྷ་ཚོགས་བསྐྱེད་ནས་དེ་ཕྱིར་སྤྲོས་ནས་སེམས་ཅན་གྱི་དོན་བྱས་པ་ཉིད་རྒྱལ་བ་དགྱེས་པའི་མཆོག་ཡིན་པས་མཆོད་པ་ཞེའོ། །
བཞེད་པ་ན་དེ་ལྟར་སྙོམས་པར་ཞུགས་པའི་བདེ་བས་རང་དང་རིག་མའི་ལུས་ཀྱི་ལྷ་རྣམས་ཚིམ་པ་ཉིད་དོ་ཞེའོ། །འདི་ཡིས་དང་པོ་སྦྱོར་བའམ་རྣལ་འབྱོར་དང་པོ་ཞེས་བྱ་སྟེ། སྦྱོར་བའི་སྐད་དོད་ཡོ་ག་ཞེས་འབྱུང་བ་དེ་ཉིད་རྣལ་འབྱོར་ལའང་
འཇུག་པས་སོ། །རྣལ་འབྱོར་ལྷག་མ་གཉིས་ལ་དཀྱིལ་འཁོར་རྒྱལ་མཆོག་གི་རྣལ་འབྱོར་ལ་ཐོག་མར་རྟེན་གྱི་ནི་ཐིག་ལེ་ཆ་གཉིས་ལས། དང་པོས་གཞལ་ཡས་ཁང་དང་གཉིས་པ་ལས་ལྷར་བསྐྱེད་དེ་ལྷའི་བྱེ་བྲག་གིས་སོ་གཉིས་

སུ་བྱའོ། །དེ་དག་ལས་ཨོཾ་ཨཱཿཧཱུཾ་ཧཱུཾ་ལ་སོགས་པ་སོ་གཉིས་སུ་གྱུར་བར་བསམ་མོ། །འདིར་བསྐྱེད་སྔགས་ནི། རང་སྔགས་ཡི་གེ་ལས་བྱུང་བ། །རྡོ་རྗེ་གསུམ་གྱི་བྱིན་རླབས་བདག །ཅེས་གསུངས་པས་ཐུན་མོང་བ་ཨོཾ་ཨཱཿ
ཧཱུཾ་དང༌། ཐུན་མོང་མ་ཡིན་པ་གཉིས་སོ། །ཕྱི་མ་ནི་མདོར་བྱས་ལོ་ཆེན་གྱིས་བསྒྱུར་བའི་དཔེ་འགའ་ཞིག་ལས་ཛི་ན་ཛིཀ་སྔགས་ལས་བྱུང་བ་ཞེས་སོགས་མཚན་སྔགས་བསྐྱེད་སྔགས་སུ་བཤད་པ་དང༌། དེས་འགའ་ཞིག་ཏུ་ཛི་ན་ཛིཀ་གི་
སྔགས་ཀྱི་དབྱུང་ཞེས་སོགས་མཚན་སྔགས་དབྱུང་སྔགས་ལ་སྦྱར་ཏེ་བཤད་པ་གཉིས་འབྱུང་ལ། དང་པོ་ནི་ཟླ་བས་བཛྲ་དྷྲིཀ་ལ་སོགས་པ་ལས་བྱུང་བ་ཞེས་སོགས་གསུངས་པ་དང་མཐུན་པས་དེ་ལྟར་བྱར་ཡང་རུང་ངོ་། །འོན་ཀྱང་
འདིར་ནི་སེམས་དཔའ་བརྒྱད་རང་གི་ས་བོན་ལས་བསྐྱེད་པར་གསུངས་པས། དེས་མཚོན་ནས་གཞན་རྣམས་ཀྱང་ས་བོན་ལས་བསྐྱེད་པར་བྱ་སྟེ་ལུས་དཀྱིལ་བཞིན་ནོ། །དེ་དག་དང་གོང་གི་ཐུན་མོང་བ་ཨོཾ་ཨཱཿཧཱུཾ་རྣམས་སྤེལ་བ་ལས་
བསྐྱེད་པར་བྱ་སྟེ།  རྡོ་རྗེ་གསུམ་གྱིས་བྱིན་རླབས་ཞེས་གསུངས་པའི་ཕྱིར་དང༌། ལྷ་མོ་བཞིས་ཞུས་པ་ལས་ཀྱང་དེ་ལྟར་གསུངས་པའི་ཕྱིར་རོ་ཞེའོ། །དེ་ལས་རྡོ་རྗེ་ལ་སོགས་པའི་ཕྱག་མཚན་བསྐྱེད་པ་ནི་འདི་དག་ཏུ་མི་གསལ་ཡང་གཞན་དུ་གསལ་བར་བཤད་པས་
དེ་བཞིན་དུ་བྱའོ། །དེ་ནས་ལྷའི་སྐུར་བསྐྱེད་ཚུལ་ནི་ཟ་ཧོར་གྱི་མཁས་པ་བཙུན་མོ་ཅན་གྱིས་ཅིག་ཅར་བསྐྱེད་པར་བཤད་ལ། བྷཱཾ་ག་ལའི་མཁས་པ་མངོན་ཤེས་ཅན་གྱིས་རིམ་གྱིས་བསྐྱེད་པར་བཞེད་དེ། དེ་གཉིས་ཀའང་རྒྱུད་ཀྱི་ལེའུ་དང་པོ་ལས་མི་

བསྐྱོད་པ་བསྡུས་པའི་དཀྱིལ་འཁོར་དང༌། གཟུངས་ཀྱི་དཀྱིལ་འཁོར་དང༌། སེམས་དབང་གི་དཀྱིལ་འཁོར་གསུམ་གསུངས་པའི་སྐབས་ལ་བརྟེན་ཏེའོ། །འདི་ལྟར་དང་པོས་ནི། དཀྱིལ་འཁོར་དང་པོའི་སྐབས་སུ་སྤྱིར་བསྐྱེད་པ་དང༌། གཉིས་པས་ནི། དཀྱིལ་
འཁོར་གསུམ་པའི་སྐབས་སུ་བསྐྱེད་ཚུལ་རིམ་ཅན་དུ་བཤད་པ་ལ་བརྟེན་ཏེའོ། །འོན་ཀྱང་འདིར་ནི་ཕྱི་མ་ལྟར་ངེས་པར་བྱ་སྟེ། ཟླ་བས་ཀྱང་ང་རྒྱལ་དང་ཞེས་བཤད་པའི་དོན་ནི། ལྷ་རྣམས་བསྐྱེད་པའི་ཚེ་སོ་སོའི་ང་རྒྱལ་བྱེད་པ་ཡིན་ལ། ང་རྒྱལ་ཡང་
སྤྱིར་བྱེད་པར་མི་ནུས་ཏེ། །རྟོག་གཉིས་ཅིག་ཅར་མི་འཇུག་པས་སོ།།                     །།ཡེ་དྷརྨཱ་ཧེ་ཏུ་པྲ་བྷ་ཝཱ་ཧེ་ཏུ་ནྟེ་ཥཱནྟ་ཐཱ་ག་ཏོ་ཧྱ་བདཏ། ཏེ་ཥཱཉྩ་ཡོ་ནི་རོ་དྷ་ཨེ་ཝཾ་བཱ་དཱི་མཧཱ་ཤྲ་མ་ནཿ   སརྦ་མངྒ་ལཾ།།    །།

༄༅། །ཞལ་ཤེས་གནད་ཀྱི་ཐིམ་ཡིག་བཞུགས་སོ།།    །།

རྡོ་རྗེ་འཆང་དབང་གང་དེ་བརྩེ་བ་ཡིས། །རོལ་པས་བཤེས་གཉེན་ཚུལ་བཟུང་ཐེག་མཆོག་མགོན། །རྗེ་བཙུན་བླ་མའི་ཞབས་ལ་མགོས་ཕྱག་འཚལ། །བརྩེ་བའི་ཐུགས་ཀྱིས་རྟག་
པར་གཟིགས་སུ་གསོལ། །དེ་ལ་འདིར་ལམ་རིམ་པ་གཉིས་ཚུལ་བཞིན་དུ་ཉམས་སུ་ལེན་པའི་གང་ཟག་གིས་དམིགས་པ་ཡིད་ལ་བྱེད་པའི་གནད་དག་བཤད་པར་བྱའོ། །དེ་ལ་འདིར་ཐོག་མར་སྔོན་འགྲོ་
གཏོར་མའི་གནད་ནི། རང་ཞེ་སྡང་རྡོ་རྗེར་བསྐྱེད་པའི་མདུན་དུ་ཐོད་པ་ཡངས་ཤིང་རྒྱ་ཆེ་བ་གཅིག་ཏུ་ཤ་ལྔ་བདུད་རྩི་ལྔར་བྱིན་གྱིས་བརླབས་ཏེ། ཟག་པ་མེད་པའི་ཡེ་ཤེས་ཀྱི་བདུད་རྩིར་བསམས་ནས་
ཕྱོགས་སྐྱོང་འཁོར་བཅས་རང་གི་ཕྱོགས་མཚམས་སུ་བཀུག་སྟེ། རང་གི་ཐུགས་ཀ་ནས་མཆོད་པའི་ལྷ་མོ་ཐོད་པ་ཐོགས་པ་དཔག་ཏུ་མེད་པ་སྤྲོས་ཏེ། རང་གི་མདུན་གྱི་ཐོད་པའི་བདུད་རྩི་དེ་ནས་ཐོད་པས་
བཅུས་ནས་སོ་སོའི་མདུན་དུ་མཆོད་པས་ལྗགས་འོད་ཀྱི་སྦུ་གུས་དྲངས་ཏེ་བཞེས་པར་བསམ་པའོ། །དཀྱིལ་འཁོར་བའི་ལྷ་ལ་འབུལ་བ་ཡང་དམིགས་པ་འདྲ་ལ། ཁྱད་པར་རང་གི་མདུན་དུ་ལྷ་ཚོགས་
གསལ་འདེབས་པ་ཡིན་ནོ། །བསྲུང་འཁོར་གྱི་གནད་ནི། གཅོད་པའི་འཁོར་ལོ་རྩིབས་ཐམས་ཅད་སྤུ་གྲིའི་སོ་ལྟར་རྣོ་བ། ཉི་གདན་ལ་ཅུང་ཟད་མ་རེག་པར་མགྱོགས་པར་འཁོར་བ། དེའི་དབུས་སུ་གཞལ་

ཡས་ཁང་བསྒོམ་ན་ཡང་ཤིན་ཏུ་ལེགས་ཤིང༌། གཏོར་མགྲོན་བསྐྱེད་པའི་སྐབས་ཀྱི་རིགས་པ་སྦྱར་ན་ཡང་ཐོབ་པ་ཡིན་ནོ། །དེ་ཡང་བསྲུང་འཁོར་གྲུབ་ཙམ་ནས་འབྲུབ་ཁུང་དང་ཕུར་བུ་
སོགས་ཀྱང་གསལ་གདབ་བོ། །གནས་གསུམ་གྱི་ཡི་གེ་གསུམ་ལས་རྡོ་རྗེ་དཀར་དམར་མཐིང་གསུམ་བྱུང་བས་ལུས་རྡོ་རྗེའི་རང་བཞིན་དུ་བསྒོམ་མོ། །སྒོ་གསུམ་བྱིན་རླབས་དང་སེམས་དཔའ་གསུམ་བརྩེགས་ཀྱི་
ཚེ་སྔ་ཕྱིར་ཐུགས་ཀར་ཧཱུཾ་ཡིག་གཉིས་བྱུང་ཡང་ཐ་དད་དུ་མོས་པ་མ་གཏོགས་ཧཱུཾ་ཡིག་གཅིག་གིས་ཆོག་པ་ཡིན་ནོ། །ཡུལ་ཅན་བདེ་བས་སྟོང་པ་བསྒོམ་པའི་གནད་ནི། བསྐྱེད་རིམ་གྱི་སྐབས་སུ། གཙོ་བོར་ཡིད་
བདེ་ཡིན་པས་དེས་སྟོང་པ་སྔར་ངེས་ཟིན་ལ་རྩེ་གཅིག་ཏུ་འཇོག་པ་ཡིན་ནོ། །དེ་ལ་གཉིས་སྣང་གི་བར་ཆོད་ནས་སྡུད་རིམ་གྱི་དམིགས་པ་བྱས་ནས་སྔར་ལྟར་འཇོག་པ་ཡིན། དེ་ལ་ང་རྒྱལ་འཇོག་པའི་གནད་ནི།
ཐ་མལ་གྱི་ཕུང་པོ་དང་ང་གཉིས་ངའོ་སྙམ་པའི་བློས་མིང་དོན་གཅིག་ཏུ་བཟུང་ནས་ཞེན་པས་འཁོར་བར་འཁོར་བ་ལྟར། ཡུལ་སྟོང་པ་ཉིད་ལ་གདགས་གཞིར་བྱས་ནས་ང་བཏགས་ཆོས་སུ་མིང་དོན་གཅིག་ཏུ་
བཟུང་བས་བདེན་འཛིན་སྤངས་ནས་ཆོས་སྐུའི་རྒྱུར་འགྱུར་བ་ཡིན་ནོ། །གཟུང་རྣམ་ལྷར་འཆར་ཚུལ་གྱི་གནད་ནི། གཟུང་རྒྱུའི་ཡུལ་སྟོང་པ་ཉིད་དང༌། གཟུང་མཁན་སྟོང་ཉིད་རྟོགས་པའི་ཤེས་རབ་བོ། །རྣམ་

པ་ལྷར་འཆར་ཚུལ་ནི། ངོ་བོ་བདེ་སྟོང་དབྱེར་མེད་ཉིད་ཡིན་པ་ལ།  རྣམ་པ་གཞལ་ཡས་ཁང་དུ་གྲུབ་པར་བསྒོམ་པའོ། །ལྷག་མོས་ལུས་ལ་བསྡུས་ནས་ད་ལྟ་ཐིམ་པར་བསྒོམ་པ་ནི། གནས་དེ་ཉིད་དུ་ཕར་ལུས་ཀྱི་ནང་དུ་ཐིམ་པར་བསྒོམ་པ་དང༌། 
འཆི་བའི་ཚེ་ལྟ་བུ་ནི་ཆོས་སྐུར་ཐིམ་པར་བསྒོམ་པའོ།  །དང་པོའི་མགོན་པོ་རང་ཉིད་མི་བསྐྱོད་པ་ལ་འཇུག་པ་ནི། གོ་ས་མ་འཕོས་པར་དབུས་ཀྱི་གདན་ལ་གནས་པའི་ངང་ནས་འཇུག་པ་ཡིན་ལ། དེ་ནས་སྐུ་དེ་རྟེན་དང་བརྟན་པའི་དཀྱིལ་འཁོར་དུ་
བསྐྱེད་པ་ནི། ལུས་ཀྱི་ཆ་ཤས་དེ་དང་དེར་གྱུར་པ་ལས་བསྐྱེད་པ་མ་གཏོགས་རྣམ་པ་བསྡུས་ནས་དེར་བསམ་པ་མིན་ནོ། །ལུས་ཀྱི་གནས་རྣམས་སུ་ལྷ་བསྒོམ་པ་ཡང་གོ་ས་གཅིག་ཏུ་ལྷ་མང་པོ་བསྒོམ་པ་འཆར་དཀའ་ན། གསང་འདུས་འཇམ་རྡོར་ནས་
གསུངས་པ་ལྟར་གནས་ཐ་དད་དུ་བསྒོམ་ཀྱང་རུང༌། རིགས་བདག་ཡབ་ཡུམ་ལས་བདུད་རྩིའི་རྒྱུན་བབས་པས་སེམས་དཔའ་གསུམ་ཚིམ་ཞིང་དགའ་བདེ་དཔག་ཏུ་མེད་པ་སྐྱེས་པར་ཡང་ཡང་བསམ་པ་གནས་ཆེའོ། །རིག་མ་འབྱིན་པའི་གནད་
ནི། ཐོག་མར་སྙིང་ག་ནས་སྨེ་ཤ་ཅན་ལ་སོགས་པ་རང་རིགས་ཀྱི་མིའི་བུ་མོའི་རྣམ་པ་ཅན་ཡིད་ལ་གཅགས་པའི་བུ་མོའི་རྣམ་པ་ཅན་གཅིག་ཕྱུང་སྟེ། དེ་ཉིད་བསང་སྦྱངས་ནས་རེག་བྱ་རྡོ་རྗེ་མ་སོགས་སུ་བསྐྱེད་པའོ། །ཕཊ་ཡིག་གི་གནད་ནི། དབུ་
ཅན་གྱི་ཕཊ་ཡིག་ཁ་དོག་གསེར་ལྟ་བུ་མགོ་ནང་དུ་བལྟ་བ་འོད་ཀྱི་རྣམ་པར་བསྒོམ་མོ། །དེས་ནི་ཕཊ་ངག་ནས་བརྗོད་པ་དང་མཉམ་དུ་སྤྱི་བོ་ནས་བྱང་ཆུབ་སེམས་འབེབས་པ་དང༌། ཕྱིར་འཕོ་བ་དགག་པ་དང༌། དམིགས་པས་ཡུམ་གྱི་པདྨར་འབེབས་པ་དང་།

གསུམ་བྱེད་དོ། །དང་པོ་སྦྱོར་བ་ལས་མི་བྱེད་ན། ཡུམ་གྱི་པདྨའམ་རྡོ་རྗེའི་རྩེ་གང་རུང་དུ་ཐིག་ལེ་ཕབ་པ་ལས་ལྷ་སྤྲོས་ནས་མཛད་པ་མཛད་པ་སྦྱར་དགོས་སོ། །རྡོ་རྗེ་དང་པདྨའི་ནང་འོད་ཟེར་ལྔས་གང་བར་བསྒོམ་པ་ནི། རྭ་དབུས་
མའི་ཨོཾ་ཡིག་དེ་ལས་འོད་ཟེར་ལྔ་བྱུང་སྟེ་ལུས་ཀྱི་རྩ་ཐམས་ཅད་དང༌། པདྨའི་ནང་གང་བར་བསྒོམ་པ་ཡིན་ནོ། །ཨོཾ་ཡིག་ནི་རྭ་དབུས་མའི་སྦོམ་གྱི་ཆའི་དབུས་སུ་འགོད་ལ། ཕཊ་ཡིག་ནི་རྭ་དབུས་མའི་རྩེར་འགོད་པ་ཡིན་ནོ། །ང་རྒྱལ་འཇོག་
པའི་གནད་ནི། བདེ་སྟོང་དབྱེར་མེད་ལ་སྔར་ལྟར་ང་རྒྱལ་བཞག་ནས་དེ་ཉིད་ལས་རང་རྡོ་རྗེ་འཆང་དངོས་ཡིན་པ་དང༌། དཀྱིལ་འཁོར་དེའི་རྣམ་སྤྲུལ་དུ་བལྟས་ཏེ་ཐ་དད་དུ་མི་བཟུང་ངོ་། །གསལ་སྣང་འདོན་པའི་གནད་ནི། རྟེན་དང་བརྟེན་པའི་དཀྱིལ་
འཁོར་ལམ་གྱིས་གསལ་བཏབ་སྟེ་ཤེས་པ་སྤྱི་དེ་དེ་ལ་གཟུང་སྟེ། ཆ་ཤས་ཕྲ་མོ་གཅིག་གིས་རེ་རེ་ནས་གསལ་སྣང་འདོན་པ་ཡིན་ནོ། །ཕྲ་མོའི་གནད་ནི། རང་གི་རྡོ་རྗེའི་ཁའི་ཕཊ་ཡིག་དེ་ཉི་གདན་དུ་གྱུར་ཏེ། དེའི་སྟེང་དུ་སྙིང་ཁ་ནས་ཐིག་
ལེ་སྔོན་པོ་ཉུང་འབྲུ་ཙམ་གཅིག་ཕྱུང་སྟེ་ཕབ་ནས་བསྒོམ་པ་དང༌། མཐར་ཐིག་ལེ་ཕར་དྲངས་ཉི་གདན་ཕཊ་ཡིག་ཏུ་སྒྱུར་རོ། །སྟེང་གི་སྣ་རྩེར་ཡང་ཉི་གདན་ལ་རྡོ་རྗེ་སྔོན་པོ་ནས་འབྲུ་ཙམ་དང༌། དེ་བརྟན་པས་དེ་ལས་གཅིག་དང༌། དེ་ནས་དེའི་རྩེ་
ལས་གཅིག་སྟེ་ཇེ་མང་དུ་བཏང༌། མཐར་ཡང་སྙིང་གར་བསྡུའོ། །དེ་དག་ནི་དམིགས་པ་ཡིད་ལ་བྱེད་པའི་གནད་བསྐྱེད་རིམ་གྱི་སྐབས་སུ་མེད་དུ་མི་རུང་བའི་ཞལ་ཤེས་དག་ཡིན་ནོ། །སྲོག་ལས་ཀྱང་གཅེས་པ་གྱིས་གསུང་ངོ་། །ཞར་ལ་རྫོགས་

རིམ་གྱི་གནད་ཅུང་ཟད་བརྗོད་ན། བདེ་བ་ཆེན་པོ་ནི་ལམ་འདིའི་གཞི་ཡིན་ལ། དེ་རྫོགས་རིམ་ནས་སྒྲུབ་པ་ཡིན་པ་ལ། དེ་སྒྲུབ་པའི་ཐབས་ཕྲ་མོ་ལས་མ་བཤད་ཀྱང༌།  མ་རྒྱུད་ཀྱི་གཏུམ་མོ་ཡང་བསྒོམ་ན་ཁྱད་
པར་དུ་འགྱུར་བ་ཡིན་ནོ། །སྲོག་རྩོལ་གསུམ་གྱིས་སྐབས་སུ་སེམས་དཔའ་གསུམ་བརྩེགས་དགོས་པས་དེ་བྱེད་ཚུལ་ནི། རང་དམ་ཚིག་སེམས་དཔའ་རྡོ་རྗེ་འཆང་དུ་སྐད་ཅིག་གིས་ལངས་པའི་སྙིང་གའི་རྩ་མདུད་ཀྱི་དབུས་ཀྱི་མི་ཤིགས་པའི་ཐིག་
ལེ་དེའི་དབུས་སུ་ཡེ་ཤེས་སེམས་དཔའ་སྐུ་མདོག་དཀར་པོ་འོད་ཀྱི་རང་བཞིན་ཤིན་ཏུ་ཕྲ་བ་དང༌། དེའི་ཐུགས་ཀར་ཏིང་ངེ་འཛིན་སེམས་དཔའ་ཨ་ཐུང་ཤད་ཀྱི་རྣམ་པ་ཅན། ངོ་བོ་རླུང་སེམས་ཀྱི་རང་བཞིན་ཁ་དོག་སྔོན་པོ་ཅིག་བསྒོམ་ནས་དེ་
ལས་རླུང་འབྱུང་འཇུག་བྱེད་པའི་རྡོར་བཟླས་དང༌། དེ་ཉིད་ལ་སེམས་འཛིན་པའི་སྔགས་འཁོར་བསྒོམ་པ་རྣམས་བྱེད་པ་ཡིན་ནོ། །མཐར་ཡང་རིལ་འཛིན་དང་རྗེས་གཞིག་གི་སྡུད་རིམ་རེ་དང་སྦྲེལ་ན་ལེགས་སོ། །བསྐྱེད་རིམ་ནི་རྫོགས་རིམ་གྱི་སྨིན་བྱེད་དུ་
བསྒོམ་པ་ཡིན་པས། ལུས་དབེན་ནས་བཟུང་སྟེ་ཟུང་འཇུག་གི་བར་ཐམས་ཅད་དུ་རང་རྡོ་རྗེ་འཆང་དུ་ལངས་པ་ན་བརྟེན་པའི་དཀྱིལ་འཁོར་ཡོངས་རྫོགས་སུ་ལང་དགོས་པ་ཡིན་ནོ། །ཕྱག་རྒྱ་ལ་བརྟེན་ནས་རླུང་དབུ་མར་འཇུག་པའི་སྲོག་རྩོལ་ནི། ཕྱག་རྒྱ་མཚན་
ཉིད་དང་ལྡན་པ་དང་སྙོམས་པར་འཇུག་བཞིན་པའི་ཚེ་དྷཱུ་ཏཱིའི་མར་སྣར་དམིགས་པ་གཏད་པས། ཡབ་ཡུམ་གྱི་རླུང་དང་བྱང་སེམས་རིམ་གྱིས་འདུས་པ་རྣམས་ཀྱི་དྷཱུ་ཏཱིའི་མར་སྣ་ཕྱེ་ནས་བཙན་ཐབས་སུ་རླུང་དབུ་མའི་ནང་དུ་འཇུག་པ་ཡིན་ནོ། །དེ་ཉིད་

སྙིང་གར་དམིགས་པ་གཏད་དེ་སྡུད་རིམ་དང་སྦྲགས་ན་འོད་གསལ་སྐྱེ་བའི་ཐབས་ཀྱང་མཆོག་ཏུ་གྱུར་པ་ཡིན་ནོ། །གཉིད་ཀྱི་སྐབས་སུ་དེ་ལྟར་བྱས་ན་ཡང་འོད་གསལ་བཙན་ཐབས་སུ་འཛིན་པའི་གདམས་པའི་མཆོག་ཡིན་ནོ། །ཁྱབ་བྱེད་ཀྱི་
རླུང་འདི་རླུང་གཞན་ལས་བསྡུ་དཀའ་ཞིང༌། འདི་རྫོགས་པར་མ་ཐིམ་ན་སེམས་དབེན་གྱི་འོད་གསལ་མཚན་ཉིད་པ་མི་འབྱུང་བས་རླུང་ཅུང་ཟད་སྡུད་ནུས་པ་ནས་འདིའི་སྡུད་རིམ་རེ་ཡང་ངེས་པར་བྱེད་དགོས་སོ། །ལུས་དབེན་རྗེས་མཐུན་པ་
ཐོབ་ནས། རིལ་འཛིན་དང་རྗེས་གཞིག་གི་དམིགས་པའི་སྡུད་རིམ་རེ་དང་སྦྲགས་ནས་ཉམས་སུ་བླངས་ན་རླུང་འདུ་སླ་བ་དང༌། མཉེན་དུ་འགྲོ་བའི་གནད་ཡོད་དོ། །རྡོར་བཟླས་ཀྱི་གནད་ནི། འཁོར་ལོའི་སྡུད་རིམ་བྱས་ཏེ་མི་ཤིགས་
པ་ལ་བསྡུ། མི་ཤིགས་པ་ཡེ་ཤེས་སེམས་དཔའ་ལ་བསྡུ། ཡེ་ཤེས་སེམས་དཔའི་ཏིང་ངེ་འཛིན་སེམས་དཔའ་ཨ་ཐུང་ལ་བསྡུས་ཏེ། རྩེ་གཅིག་ཏུ་དེ་ཉིད་ལ་སེམས་གཟུང་བཞིན་དུ་ཡི་གེ་གསུམ་གྱི་རྡོར་བཟླས་བྱེད་པ་དེ་
ཐུན་མོང་མིན་པའི་གནད་དོ། །སྡུད་རིམ་དེ་ལྟ་བུ་དང་ཕྱག་རྒྱ་ལ་བརྟེན་པ་གཉིས་ཚོགས་ཀྱི་སེམས་དབེན་བསྐྱེད་པ་ནི་སེམས་དབེན་གྱི་གདམས་པའོ། །སེམས་དབེན་རྗེས་མཐུན་པ་ཐོབ་ནས་སྒྱུ་མའི་སྐུར་ལྡང་ཚུལ་གྱི་གནད་
ཁྱད་པར་བ་ནི། འོད་གསལ་ལས་ལྡང་བ་ན་སྙིང་གའི་ཁམས་དཀར་དམར་གྱི་དབུས་ཀྱི་ཡེ་ཤེས་སེམས་དཔའ་སྐུ་མདོག་དཀར་པོ་རྡོ་རྗེ་འཆང་གི་རྣམ་པ་ཅན་དེ་ཉིད་ལ་སེམས་ཁྲིག་གེ་གཏད་དེ། ཐིག་ལེ་ཐོག་མ་གདན་དང༌། སྟེང་མ་གོས་ཀྱི་རྣམ་པར་

བྱས་ནས་ལུས་འདི་ལས་ཕྱི་རོལ་ཏུ་འཕེན་སྙམ་པའི་དབང་གིས་སྐད་ཅིག་ཙམ་གྱིས་བསྒྲུབ་པ་ཡིན་ནོ། །སླར་ལུས་ལ་འཇུག་པ་ན་སྔར་གྱི་ཡེ་ཤེས་སེམས་དཔའི་ཚུལ་གྱིས་འཇུག་པ་ཡིན་ཏེ། གནད་ཁྱད་པར་ཅན་གྱི་ཞལ་ཤེས་སོ། །འདི་ལྟར་འཇུག་པ་དང་བར་
དོའི་བསྲེ་བའི་སྐྱེ་བ་སྤྲུལ་སྐུ་དང་བསྲེ་བའི་ཕ་མའི་ཁུ་ཁྲག་དང༌། གཉིད་ཀྱི་སྐབས་སུ་རྨི་ལམ་གྱི་ལུས་ཁྱད་པར་བ་ཕུང་པོ་ལ་འཇུག་པ་རྣམས་སྤྲུལ་སྐུ་དང་བསྲེ་བ་ཡིན་པས། སྐྱེ་གནས་ཀྱི་ཁུ་ཁྲག་དང་རང་གི་ཕུང་པོ་མི་བསྐྱོད་པར་བསྐྱེད་ནས་སྤྲུལ་སྐུ་བཟུང་བའི་བསམ་
པས་འཇུག་དགོས་པ་ཡིན་ལ། རྡོ་རྗེ་འཆང་དུ་བསྐྱེད་པ་མིན་ནོ། །དེ་ལྟར་ལངས་པའི་སྒྱུ་ལུས་རྡོ་རྗེ་འཆང་གི་སྐུ་དེ་ནི་སྐུ་མདོག་དཀར་པོར་འོང་བ་ཡིན་ཏེ། སྐུ་དེའི་སྒྲུབ་གཞི་སྲོག་འཛིན་གྱི་རླུང་ཤིན་ཏུ་ཕྲ་བ་ཁ་དོག་དཀར་པོ་ཡོད་པས་ཡིན་ནོ། །དོན་གྱི་འོད་གསལ་
ཐོག་མར་སྔོན་དུ་བྱེད་པའི་མཚམས་ནི། སྐུ་གསུང་ཐུགས་ཀྱི་སེམས་དཔའ་གསུམ་བརྩེགས་བྱས་པའི་མ་དག་པའི་སྒྱུ་ལུས་དེ་དག་ནས། ཡེ་ཤེས་སེམས་དཔའ་དང༌། ཏིང་ངེ་འཛིན་སེམས་དཔའ་ནཱ་ད་ཡང་འོད་གསལ་དུ་དག་པ་ན་ཐོད་པ་
ཡིན་ནོ། །འཕོ་བ་ནི། གཙོ་བོར་མ་རྒྱུད་ནས་འབྱུང་ཡང་ཕ་རྒྱུད་ལ་ཡང་ལམ་གྱི་ཡན་ལག་ཏུ་ངེས་པར་དགོས་པས་དེའི་དམིགས་པའི་གནད་ནི། སྔགས་འཁོར་སོགས་རྒྱས་བསྡུས་གང་བྱེད་ཀྱང་འདི་དགོས་ཏེ། དམིགས་པ་སྦྱོང་བ་ན་སྙིང་
གའི་ཡི་གེ་རྣམས་གྱེན་དུ་བསྒྱུར་བ་དང༌། སྙིང་གའི་རྩ་འཁོར་ཡག་ཐུར་མ་ལ་སོགས་པས་རྒྱུ་མ་སོགས་ཀྱི་ནང་བསྒྱུར་བ་ལྟར་དུ་དབུ་མའི་ནང་ནས་གྱེན་ལ་བསྒྱུར་ཏེ། དེའི་རྩེར་ཡི་གེ་རྣམས་དེད་པའི་རྣམ་པར་བསྒོམ། སླར་ཕྱིར་བསྒྱུར་ཏེ་སྔར་ལྟར་འཇོག་པ་

གནད་དམ་པའོ། །དེ་ལྟར་བྱས་པས་རྩ་རྣམས་མཉེན་པོར་སོང་སྟེ་སྦྱངས་པ་མཐར་ཕྱིན་པ་ན། དངོས་སུ་དེ་ལྟར་ནུས་པ་འབྱུང་ངོ་། །སྟོང་ཉིད་བསྒོམ་པའི་གནད་ནི། བྱང་ཆུབ་ཀྱི་སེམས་བཅོས་མ་མ་ཡིན་པ་ཞིག་བསྐྱེད་དེ། 
དེ་ནས་རིགས་པས་ལེགས་པར་བཅད་དེ་ལྟ་བ་ཕུ་ཐག་ཆོད་པ་དེ་ལ་ངེས་པ་དྲངས་ནས་ཡུན་རིང་དུ་མཉམ་པར་བཞག་པ་དེ་ལ་གནད་དུ་བསྣུན་པའི་ཐབས་བསྒོམ་པས་རྫོགས་རིམ་གྱི་བདེ་བ་མ་མཐའ་ཞིག་རྙེད་ནས། སྔར་ལྟར་དཔྱད་པ་མི་བྱེད་
པར་སྔར་གྱི་ངེས་ཤེས་ཤུགས་དྲག་དེ་དྲན་པར་བྱས་ཏེ། སེམས་བདེ་བའི་ངོར་སོང་བ་དེས་རྩེ་གཅིག་ཏུ་རང་བཞིན་མེད་པའི་དོན་དེ་ལ་མཉམ་པར་བཞག་པས་སྟོང་པ་ཉིད་ལ་བོགས་ཐོན་ནས་སྔར་ལས་ཀྱང་ངེས་པ་ཤུགས་ཆེ་བ་དང༌།
བདག་འཛིན་གྱི་གཉེན་པོར་ནུས་པ་མཐུ་ཅན་དུ་སོང་ནས་གཉིས་སྣང་ལྡོག་པ་ཡིན་ནོ། །དེས་ན་ལམ་འདི་ལ་ནི་ཐོག་མར་འཁོར་བ་མཐའ་དག་ལ་གཏིང་ནས་ཞེན་པ་ལོག་སྟེ། འཁོར་བའི་ཕུན་ཚོགས་ཅི་འདྲ་བ་ཞིག་ལ་ཡང་བཙོན་
དོང་ལྟར་དུ་མཐོང་བའི་ངེས་འབྱུང་གི་བསམ་པ་དྲག་པོ་ཞིག་དང༌། དེ་ཡང་རང་གཅིག་པུའི་ཕྱིར་མ་ཡིན་པར། སེམས་ཅན་ཐམས་ཅད་སྡུག་བསྔལ་དུ་མས་མནར་བ་ལ་སྙིང་ཐག་པ་ནས་མ་བཟོད་པས། དེ་ཉིད་འདོན་པ་ལ་སྐད་ཅིག་གིས་
མ་ཡེངས་པར་རིངས་པའི་བློ་བཅོས་མིན་གཅིག་དགོས་པ་ཡིན་ནོ། །དེའི་ཕྱིར་ཐོག་མར་ཁས་བླངས་པའི་བསྲུང་སྡོམ་ལ་འབད། བདག་མེད་ཀྱི་ལྟ་བ་རྣམ་དག་ཅིག་མེད་ན་འཁོར་བ་ལས་ཀྱང་མི་ཐར་བས་སྟོང་ཉིད་ཀྱི་ལྟ་བ་ཕུ་ཐག་ཆོད་པ་

ཅིག་བྱ། དེ་ལྟར་བྱས་ཏེ་ཐབས་ཟབ་མོ་འདི་ལྟ་བུའི་ལམ་དང་སྦྲགས་ནས་ལུས་ལོངས་སྤྱོད་ལ་ལྟོས་པ་མེད་པར་བརྩོན་པ་ཆེན་པོས་ཆུ་བོའི་རྒྱུན་བཞིན་དུ་ཉམས་སུ་བླངས་ནས་འཁོར་བའི་སྡུག་བསྔལ་གྱི་ཆུ་བོ་ཆེན་པོ་བསྐམས་ཏེ་རང་གཞན་གྱི་དོན་ལྷུན་
གྲུབ་འབྱུང་བའི་གོ་འཕང་ཡང་མྱུར་དུ་འགྲུབ་པར་གདོན་མི་ཟ་བ་ཡིན་ནོ། །འདི་དག་ནི་གནད་འགག་སྡོམ་ཆེ་བ་རྣམས་ཀྱི་དམིགས་པའི་གནད་འགའ་ཞིག་བསྡུས་པའི་མན་ངག་ཐུན་མོང་མ་ཡིན་པའི་ཞལ་ཤེས་མེད་དུ་མི་རུང་བའི་སྲོག་དག་ཡིན་
ནོ། །རྣམ་འདྲེན་སྐུ་བཞིའི་གོ་འཕང་མཆོག་བརྙེས་ནས། །གདུལ་བྱའི་བློ་མུན་མ་ལུས་སེལ་མཛད་པ། །ཆོས་ཀྱི་རྒྱལ་པོ་རྒྱལ་བ་ཙོང་ཁ་པ། །གང་དེའི་གསུངས་རབ་བདུད་རྩིས་ལུས་འཚོ་བ། །དད་པའི་དབང་པོའི་སྐལ་བཟང་སྐྱེ་བོའི་ངོར། །ཞལ་ཤེས་
གདམས་པ་མ་ནོར་ཚང་བར་བྲིས། །དེས་ནི་གནས་གསུམ་མཁའ་འགྲོའི་ཚོགས་རྣམས་ཀྱིས། །གཡེལ་བ་མེད་པར་རྟག་ཏུ་གྲོགས་མཛོད་ཅིག།   །།	རྗེ་བཙུན་བླ་མ་དམ་པ་རྡོ་རྗེ་འཆང་ཆེན་པོ་དང་དབྱེར་མ་མཆིས་པའི་ཞབས་ལ་གུས་པ་ཆེན་
པོས་ཕྱག་འཚལ་ལོ། །ལུས་དབེན་གྱི་སྐབས་སུ་འཛག་གེགས་བྱུང་ན། དྷཱུ་ཏཱིའི་མར་སྣར་དམིགས་པ་གཏད་ནས། ནོར་བུའི་དྷཱུ་ཏཱིའི་དབུས་སུ་དམིགས་པ་སྤོ་དེས་མ་སེལ་ན་གསང་བའི་རྩ་བར་སྤོ། དེས་ཀྱང་མ་སེལ་ན་ལྟེ་བར་སྤོ་བ་དང༌། 
ལུས་དབེན་གྱི་ཕྲ་ཐིག་བསྒོམ་པའི་སྨིན་བྱེད་དུ་བསྐྱེད་རིམ་པའི་ཕྲ་མོ་བསྒོམ་པ་ཡིན་པར་གསུང་ངོ་། །ངག་དབེན་གྱི་སྐབས་སུ་རྡོར་བཟླས་ཁྱབ་བྱེད་ཀྱི་རླུང་ལ་ཡང་བྱེད་པས། ཁྱབ་བྱེད་ཀྱི་རླུང་འདུ་བར་བྱེད་པའི་ཆེད་ཡིན་ཞིང༌། འདུས་པའི་

ལུས་དབེན་དང་ངག་དབེན་གྱི་དོད་མ་རྒྱུད་པའི་གཏུམ་མོའི་རྣལ་འབྱོར་ཡིན། དེ་ལ་ཡང་ཕྱིའི་གཏུམ་མོ་ཤ་ལྤགས་ཀྱི་བར་དང༌། རོ་མའི་ནང་ནས་ནང་གི་གཏུམ་མོ། །རྩ་གཞན་རྣམས་ཀྱི་ནང་ནས་གསང་བའི་གཏུམ་མོ། 
དྷཱུ་ཏཱིའི་ནང་ནས་འབར་བ་བཞིན། །དཀར་ཆ་ཡང་ཕྱི་ཤ་ལྤགས་དང༌། རྐྱང་མ་དང་ནང་གི་རྩ་གཞན་རྣམས་དང་གསང་བའི་དྷཱུ་ཏཱི་ནས་བབ་པ་ཡིན་གསུང་ངོ་། །སེམས་དབེན་གྱི་སྐབས་སུ་སེམས་དབེན་རྫོགས་པར་སྐྱེ་བས་ངེས་པར་སྤྱོད་པ་ལ་མ་ལྟོས་
པའི་དགོས་པ་ཁྱབ་བྱེད་ཀྱི་རླུང་སྡུད་པ་ཡིན། འདུས་པའི་སེམས་དབེན་གྱི་དོད་མ་རྒྱུད་པ་ལ་དགའ་བཞི་བསྐྱེད་པ་ཡིན་པས་འདི་ལ་ཞལ་ཤེས་མང་པོ་ཡོད་གསུང་ངོ་། །ཕྱིའི་ཕྱག་རྒྱ་ལོ་གྲངས་བཅུ་གཉིས་མ་ལ་བསྔགས་པ།  དེ་དུས་གཏུམ་
མོ་ཕལ་པ་ཡང་མ་ཉམས་པའི་རྒྱུ་མཚན་གྱིས་ཡིན། སྤྱོད་པ་ལ་བརྟེན་ནས་ཁྱབ་བྱེད་ཀྱི་རླུང་སྡུད་པའི་རྒྱུ་མཚན། དེའི་རྐྱེན་གྱིས་བདེ་བ་ཁྱད་པར་ཅན་སྐྱེ། དེས་རླུང་སེམས་འཇུག་པ་གཅིག་པའི་གནད་ཀྱིས་རླུང་སེམས་མ་ལུས་པར་
འདུས་པ་ཡིན་གསུང༌། དེ་ཡང་ལུས་དབེན་དང་ངག་དབེན་གྱི་སྐབས་སུ་སྒོམ་སྟོབས་ཀྱིས་སྐྱེ་བས། དེ་ལ་ངེས་པར་ལྟོས་མི་དགོས་ཀྱང༌། སྟོན་པ་བྱུང་ན་ཤིན་ཏུ་སྟོབས་ཆེ་ཞིང༌། དེའི་དགོས་པ་རྫོགས་རིམ་གྱི་རྟོགས་པ་སྔར་མེད་གསར་དུ་སྐྱེད་པའི་
ཕྱིར་ཡིན་ནོ། །སེམས་དབེན་དང་སྒྱུ་ལུས་སུ་སྟོན་པའི་དགོས་པ་རྟོགས་པ་གོང་ནས་གོང་དུ་འགྱུར་བའི་ཕྱིར་ཡིན་ནོ། །དེ་གོང་འོག་ཟུང་འཇུག་ཏུ་སྟོན་པའི་དགོས་པ་སྤང་བྱ་སྤོང་བ་ལ་ནུས་པ་མཐུ་ལྡན་དུ་བྱེད་པའི་ཕྱིར་ཡིན། ཡང་ལུས་དབེན་

དུ་ཕྲ་ཐིག་གི་སྐབས་སུ་བདེ་བ་ཁོ་ན་འདྲེན་པ་ཡིན། དེ་བརྟན་ནས་སྟོང་ཉིད་ངེས་ཟིན་བརྟན་པར་བྱས་ནས་སྦྱོར། རིགས་པས་དཔྱད་པ་མི་བྱེད། བྱས་ན་སླར་རྟོག་པའི་སྤྲོ་བསྡུ་ལས་རླུང་ལངས་ནས་གེགས་སུ་འགྲོ་བ་ཡིན་གསུང༌། སྒྱུ་ལུས་མཚུངས་ལྡན་ལྔ་དང་ལྡན་པ་ནི། 
གཉིད་ཀྱི་འབྱུང་བ་ཐིམ་རིམ་གྱི་དཔེའི་འོད་གསལ་ལས་རྨི་ལམ་གྱིས་དུས་སུ་ལངས་པ་དང༌། དེ་ཡང་རླུང་སེམས་ཙམ་ལས་གྲུབ་པ་དང༌། དེར་ང་རྒྱལ་འཕོས་པ་དང༌། ལུས་རགས་པ་ལས་གོ་ས་ལོགས་སུ་བྱེ་བ་ལྟ་བུ་དང༌། སླར་ཡང་ལུས་རགས་པ་ལ་འཇུག་པ་དང༌། 
རིམ་པ་བཞིན་ལམ་དུས་ཀྱི་འབྱུང་བ་ཐིམ་རིམ་རྣམས་ཀྱིས་དཔེའི་འོད་གསལ་ལས་སྒྱུ་ལུས་སུ་ལངས་པ་དང༌། དེ་ཡང་རླུང་སེམས་ཙམ་ལས་གྲུབ་པ་དང༌། དེར་ང་རྒྱལ་འཕོས་པ་དང༌། ལུས་རགས་པ་ལས་ལོགས་སུ་བྱེ་བ་དང༌། སླར་ཡང་ལུས་རགས་
པ་ལ་འཇུག་པ་དང༌། ཆོས་མཚུངས་པ་ཡིན་གསུང་ངོ་། །བསྲེ་བའི་སྐབས་སུ། གཉིད་དང་རྨི་ལམ་རླུང་སྟོབས་ཀྱིས་ཟིན་ན་རང་སྟོབས་ཆེ་ཞིང༌། རྨི་ལམ་རྣམས་ཕལ་ཆེར་འཁྲུལ་མེད་འོང་བའི་རྒྱུ་མཚན་སད་དུས་སྙིང་གའི་སྡུད་རིམ་ལ་ལེགས་པར་སྦྱངས་
ནས་རླུང་འདུས་པ་དང༌། གཉིད་དང་རྨི་ལམ་དུ་སྙིང་གར་རླུང་ལེགས་པར་འདུས་པའི་དུས་སུ་ལྐོག་གྱུར་གཏན་ལ་ཕེབས་པའི་བག་ཆགས་རྣམས་འདུས་པའི་གནད་ཀྱིས་ཡིན་གསུང༌། གཉིད་ཀྱི་འོད་གསལ་དང་རྨི་ལམ་རླུང་སྟོབས་ཀྱིས་ཟིན་ན། འཆི་བའི་
འོད་གསལ་དང་བར་དོ་རླུང་སྟོབས་ཀྱིས་ཟིན་པས་ཁྱབ། དེ་བཞིན་དེ་གཉིད་ཀྱི་འོད་གསལ་དང༌། རྨི་ལམ་འདུན་པས་ཟིན་ན། འཆི་བའི་འོད་གསལ་དང་བར་དོ་འདུན་པས་ཟིན་པས་ཁྱབ་ཅིང༌། སྨིག་རྒྱུ་སོགས་ཀྱི་གྲངས་རྣམས་ངེས་པར་འཁྲུལ་མེད་

འཆར་ན། རླུང་སྟོབས་ཀྱིས་གཉིད་ཀྱི་འོད་གསལ་སོགས་ཟིན་པས་ཁྱབ་པ་ཡིན་པས། རྨི་ལམ་གྱི་བསྲེ་བ་འདི་དག་བར་དོ་དང་བསྲེ་བའི་ཚད་འཛིན་འཁྲུལ་མེད་ཡིན་གསུང་ངོ་། །དེའི་ཐབས་ཀྱང་ཞག་འགའ་གཉིད་བཅག་ནས་
ཉིན་པར་སྙིང་གའི་སྡུད་རིམ་ལ་སྦྱངས། །མཚན་མོ་གཉིད་དུ་འགྲོ་ཁར་སྙིང་གའི་སྡུད་རིམ་དང༌། རྡོར་བཟླས་དང༌། བསམ་གཏན་གཉིས་ཀྱི་སྡུད་རིམ་གྱིས་གཉིད་དུ་བཏང་བས་ལན་ཅིག་ལ་མི་འཆར་ཀྱང༌། ཐེབས་གཉིས་གསུམ་བྱས་པས་ངེས་
པར་རྟགས་འཆར་གསུང༌། རྨི་ལམ་འདུན་པས་ཟིན་ནས། རླུང་སྟོབས་ཀྱིས་འཛིན་པའི་མན་ངག་ནི། རྨི་ལམ་འདུན་པས་ཟིན་པ་ན། སྙིང་གའི་སྡུད་རིམ་རྡོར་བཟླས་སོགས་བྱས་པས། གཉིད་ཀྱི་འོད་གསལ་སོགས་རླུང་སྟོབས་ཀྱིས་ཟིན་པའི་
ཐབས་ཁྱད་པར་ཅན་ཡིན་གསུང་ངོ་། །གཉིད་རྨི་ལམ་ཟིན་དུས་གཉིད་ཀྱི་འོད་གསལ་ལ་ཇི་ཙམ་གནས་གྱི་བར་བཞག། །དེ་ལས་ལྡང་བར་རྩོམ་པ་ན། འཕེན་པ་བཏང་ནས་ལོངས་སྐུར་ལྡང༌། དེ་ལས་སད་པར་བརྩམས་པ་ན་སྙིང་གའི་སྡུད་རིམ་སོགས་
བྱས་ནས་གཉིད་ཀྱི་འོད་གསལ་དུ་སྟོང་པ་ཁོར་མར་བྱེད་པ་ནི། གཉིད་དང་རྨི་ལམ་གྱི་དགེ་སྦྱོར་གྱི་གཙོ་བོ་ཡིན་གསུང་ངོ་། སྤྲུལ་སྐུ་དང་བསྲེ་བའི་སྐབས་སུ། རླུང་སྟོབས་ཀྱིས་བར་དོ་ལོངས་སྐུ་ཟིན་པ་ལ་མི་དགོས་ཀྱང༌། འདུན་པས་བར་དོ་ཟིན་
པའི་དུས་སུ་འཕོ་བ་དགོས་པ་ཡིན་གསུང་ངོ་། །དེའི་མན་ངག་ནི། གཞན་རྣམས་མི་དགོས་པར་བར་དོའི་ལུས་དེ་བསམ་གཏན་གཉིས་ཀྱི་འོད་གསལ་དུ་བཅུག་ནས་རྣམ་ཤེས་བཞོན་པ་དང་བཅས་པ་དེ་མཁའ་སྤྱོད་འོག་མིན་སོགས་སྔགས་སྤྱོད་

པའི་ལུས་ཁྱད་པར་ཅན་དུ་འཕོའི་གསུང་ངོ་། །རྨི་ལམ་རླུང་སྟོབས་དང་འདུན་པ་གང་གིས་ཟིན་ཀྱང༌། ལོངས་སྐུ་དེ་ལས་ལྡང་བར་རྩོམ་པ་ན་འཕེན་པ་བཏང་ནས། རྣམ་སྨིན་གྱི་ལུས་སྦྲུལ་སྐུ་མི་བསྐྱོད་པ་སོགས་སུ་ལྡང་བར་བྱེད་ཅིང༌། དེ་ལས་ཕྲ་
བ་ནི་རྨི་ལམ་གྱི་ལོངས་སྐུ་ལས་རྨི་ལམ་གྱི་ལུས་རང་དགའ་བར་ལྡང་བར་རྩོམ་པ་ན་འཕེན་པ་བཏང་ནས་སྤྲུལ་སྐུ་མི་བསྐྱོད་པའམ་རྡོ་རྗེ་འཆང་དུ་ལྡང༌། དེ་ལས་ལྡང་བར་རྩོམ་པ་ན་འཕེན་པ་བཏང་ནས། རླུང་སྟོབས་ཀྱིས་ཟིན་ན་རྣམ་སྨིན་གྱི་
ལུས་དང༌། རྨི་ལམ་གྱི་ལུས་གཉིས་སོ་སོར་སྣང་བས། རྣམ་སྨིན་གྱི་ལུས་སྤྲུལ་སྐུ་མི་བསྐྱོད་པའམ། རྡོ་རྗེ་འཆང་སོགས་ཀྱི་སྐུ་ལ་ཡེ་ཤེས་སེམས་དཔའི་ཚུལ་དུ་འཇུག་པ་ཡིན་གསུང་ངོ་། །སྒྱུ་ལུས་ཀྱི་མེད་མི་རུང་ཁྱད་པར་ལྔ་དང་
ལྡན་པ་ནི། གང་ནས་ལྡང་བ་གནས་ཀྱི་ཁྱད་པར་རྩ་འཁོར་གྱི་དབུས་དྷཱུ་ཏཱིའི་ནང་ནས་དང༌། དེའི་ཡང་ནང་ཐིག་ལེ་དཀར་དམར་གའུ་ཁ་སྦྱར་བ་འདྲ་བའི་ནང་ནས་ལྡང༌། གང་ལས་ལྡང་བ་རྒྱུའི་ཁྱད་པར་ཐིག་ལེའི་ནང་གི་སྲོག་རླུང་ཤིན་ཏུ་ཕྲ་བ་རྣམ་ཤེས་
ཤིན་ཏུ་ཕྲ་བ་ལས་ལྡང༌། ཐོག་མེད་ནས་ཀྱི་ཐིག་ལེ་ཤིན་ཏུ་ཕྲ་བ་ཡོད་གསུང་། གང་གི་ལྡང་བརྟེན་གྱི་ཁྱད་པར་སྒྱུ་མའི་སྐུར་ངེས་པར་ལྡང་བར་བྱའོ་སྙམ་པའི་འཕེན་པ་དྲག་པོས་ལྡང༌། གང་གི་ཚེ་ལྡང་བ་དུས་ཀྱི་ཁྱད་པར། ཀུན་རྟོག་གི་གཡོ་བའི་རླུང་དང༌། 
སེམས་སྣང་བ་གསུམ་རིམ་གྱིས་ཐིམ་པའི་དཔེའི་འོད་གསལ་ལ་ཇི་ཙམ་གནས་ཀྱི་བར་བཞག་པའི་མཐར་ལྡང་བར་རྩོམ་པ་ནི། དཔེར་ན་གཞོང་པ་སོགས་ཆུས་བཀང་པ་ན་རླུང་མ་ལངས་པར་མེ་རེ་རེ་སྡོད་ལ། རླུང་ཅུང་ཟད་ལངས་པ་དང་མཐའ་

མ་ནས་ཟེད་ཟེད་དང་བན་བུན་བྱུང་བ་ན་ལྡང་བར་རྩོམ་པ་བཞིན། དཔེའི་འོད་གསལ་ལས་ལྡང་བར་རྩོམ་པའོ། །དེས་སྒྱུ་མའི་སྐུར་ལྡང་བར་རྩོམ་པ་ཡང་རིགས་བསྒྲེས་ཏེ་གསུང་ངོ་། །གང་གི་ངོ་བོར་ལྡང་བ་འབྲས་བུའི་ཁྱད་པར། དང་
པོའི་མགོན་པོ་སྐུ་མདོག་དཀར་པོ་མཚན་དཔེས་བརྒྱན་པ་ཐུགས་བདེ་སྟོང་གཉིས་སུ་མེད་པའི་ངོ་བོར་ལྡང་བ་ཡིན་ཙོང་ཁ་པ་གསུང༌།། ༼ཟབ་ཨྀྠི༽།།  ཡང་ལུས་དབེན་གྱི་སྐབས་སུ། ཕྲ་མོ་ལ་དམིགས་པ་ཐུན་འཁྱོངས་པ་བརྟན་པ་བྱུང་ཡང༌། རླུང་འགག་ཏུ་
མ་འདོད་པ་སོགས་བྱུང་བའི་ཞལ་ཤེས་ནི། ལུས་ཀྱི་རྩ་སྟོང་ཕྲག་བདུན་ཅུ་རྩ་གཉིས་སོག་སྦུགས་ལྟར་གྱུར་པ་དམིགས་རྟེན་ལ་ཟུག་པའི་ནང་དུ་རླུང་རྣམས་ཐིམ་པར་བསྒོམ། འདིས་གེགས་སེལ་ཞིང་བོགས་འདོན་པ་ཡིན། འདིས་དམིགས་པ་གཏོད་
བའི་གནས་གཞན་ལ་ཡང་གེགས་བྱུང་ན་དམིགས་པ་འདི་ག་བྱེད་གསུང་ངོ་། །ཡས་བབས་མས་བརྟན་གྱི་དགའ་བཞིའི་སྐབས་སུ། མས་བརྟན་གྱི་དགའ་བ་མཚན་ཉིད་པ་རྫོགས་པའི་ཕྱིར་རོ། །སྤྱི་བོར་བརྟན་པ་ལ་ཞེས་པའང་འདུག་གོ། །བརྟན་པ་ལ་ནི་རླུང་འདི་ཉིད་སྔོན་དུ་སོང་བས་སྙིང་གའི་རྩ་མདུད་
སོགས་མ་ལུས་པ་གྲོལ་བའི་མཚམས་ནས། རྣལ་འབྱོར་པ་འབད་པ་མེད་པར་ཡུད་ཙམ་གྱིས་བྱེད་ནུས་གསུང་ངོ་། །ཡས་བབས་ཀྱི་དགའ་བ་སྐྱེ་བ་ལ་རྩ་མདུད་མ་གྲོལ་ཡང་གཏུམ་མོའི་མེའི་ནུས་པ་ཞུགས་ནས་དགའ་བཞི་སྐྱེ་བ་ཡིན། དཔེར་ན་རྫའི་
གཤམ་གས་པའི་ནང་དུ་མར་འཁྱགས་པ་ཡོད་པ་འོག་ནས་མེ་འབར་བས་ཞུ་ནས་འཛག་པ་བཞིན་ནོ་གསུངས་སོ། །བསྐྱེད་རིམ་པའི་ལྷའི་ང་རྒྱལ་འཛིན་པའི་ང་དེ་ཐ་སྙད་པའི་ང་ཙམ་དེ་ཡིན་གསུང༌། སྙིང་གར་བཀོད་པའི་ལྷའི་བཟླས་པའི་སྐབས་སུ་ཏིང་ངེ་འཛིན་

སེམས་དཔའ་ལ་ང་རྒྱལ་འཇོག་པ་ཡིན་གསུང་ངོ་། །གཉིད་འཐུག་གི་སྐབས་སུ་འོད་གསལ་འཆར་བའི་ཐབས་སྙིང་གར་རང་གི་ལུས་སེམས་འོད་ཀྱི་ཕུང་པོར་བསྒོམ་པ་ཡིན་གསུང་ངོ་། །གཉིད་ཀྱི་བསྲེ་བའི་སྐབས་སུ། གཞི་དུས་ཀྱི་གཉིད་ཀྱི་སྟོང་
པ་བཞི་དང༌། རྨི་ལམ་གྱི་ལུས་དང༌། རྨི་ལམ་གྱི་སྐབས་ཀྱི་རྣམ་སྨིན་གྱི་ལུས་སོགས་ནི་རིམ་པ་བཞིན་གཞི་དུས་ཀྱི་ཆོས་སྐུ་ལོངས་སྐུ་སྤྲུལ་སྐུ་གསུམ་ཡིན་གསུང༌། གཉིད་ཀྱི་སྟོང་པ་འོད་གསལ་གྱི་ངོ་བོར་ཤར་བ་དང༌། དེའི་མཚམས་ནས་རྡོ་རྗེ་
འཆང་དུ་ལངས་པ་དང༌། དེ་རྣམ་སྨིན་གྱི་ལུས་ལ་བསམ་བཞིན་དུ་ཞུགས་པ་རྣམས་ནི་རིམ་པ་བཞིན་དུ་གཉིད་ཀྱི་སྐབས་ཀྱི་ལམ་དུས་ཀྱི་ཆོས་སྐུ་ལོངས་སྐུ་སྤྲུལ་སྐུ་གསུམ་ཡིན་ནོ། །གཉིད་འཐུག་གི་མཐར་རྡོ་རྗེ་འཆང་གི་སྐུར་ལངས་བའི་རྨི་ལམ་
གྱི་ལུས་དེ་རྨི་ལམ་གྱི་སྐབས་ཀྱི་ལོངས་སྐུར་བྱས་པ་འདི་ལ་གཉིས་ཡོད་ཀྱང༌། རྨི་ལམ་རླུང་སྟོབས་ཀྱིས་ཟིན་པ་ལྟ་བུ་ནུས་པ་མཐུ་ཅན་དུ་སོང་བ་ནི་རྨི་ལམ་གྱི་ལུས་དང་རྣམ་སྨིན་གྱི་ལུས་གཉིས་སོ་སོར་མི་སྣང་བར་འབྱུང་ལ། དེའི་གོང་དུ་དེ་གཉིས་སོ་སོར་
མི་སྣང་ཡང༌། རྨི་ལམ་གྱི་ལུས་རྡོ་རྗེ་འཆང་གི་སྐུར་ལངས་པ་འབྱུང༌། དེ་བཞིན་དུ་རྨི་ལམ་གྱི་སྤྲུལ་སྐུ་ལ་ཡང་གཉིས་ཡོད་ཅིང༌། དེ་ངོས་ཟིན་པ་ཞལ་གྱི་གདམས་པ་མེད་ན་ཅུང་དཀའ་ཡང་འདིར་རྨི་ལམ་གྱི་སྐབས་དང་སད་པར་ཤེས་པའི་སྐབས་
གང་ཡིན་ཡང་རུང་སྟེ། རྨི་ལམ་གྱི་ལུས་རང་དགའ་བའི་སྣང་བ་ནམ་ཤར་བར་འདོད་པའི་མཚམས་དེར་སྤྲུལ་སྐུ་རྡོ་རྗེ་འཆང་དུ་བསྒྱུར་བའོ། །དེ་ཡང་ལུས་གཉིས་སོ་སོར་སྣང་བའི་གང་ཟག་ཡིན་ན། བསྐྱེད་རིམ་གྱི་སྐབས་སུ་ལོངས་སྐུ་སྤྲུལ་སྐུ་ལ་བཞུགས་

པར་གསུངས་པ་བཞིན་དུ་བྱས་པས་ཆོག་ཅིང༌། དེའི་སྤྲུལ་སྐུ་ནི་དམ་ཚིག་པའི་དོད་དང༌། ལོངས་སྐུ་ཡེ་ཤེས་པའི་དོད་ལྟར་བྱས་པས་ཁྱབ་བོ། །ཁམས་གསུམ་དག་གི་ལམ་མཆོག་ན། །བུད་མེད་ཇི་སྙེད་ཡོད་པ་རྣམས། །ཐམས་
ཅད་ཆོ་ག་བཞིན་དུ་སྤྱད། །གསུང་གི་རྡོ་རྗེ་མི་སྨོད་དོ། །ཞེས་པའི་སྐབས་སུ། ངག་གི་རྡོ་རྗེ་སྟེ་རོ་འཛིན་གྱི་བྱ་བས་བསྐྱོད་ལ་ཞེས་རྩ་གསུམ་པ་ལྕེས་བསྐྱོད་པར་གསུངས་ལ། གླུས་བསྐུལ་བ་ལས་བཞེངས་པའི་སྐབས་སུ། རྩ་སྦུབས་གསུམ་སོར་
མོ་གསུམ་གྱིས་བསྐྱོད་ཅིང་ཞེས་སོ་སོར་བསྐྱོད་པ་དང་གསུམ་བཤད་དོ། །འདི་ལ་རྡོ་རྗེ་མཁའ་འགྲོ་ལས། ཆགས་པ་སྲ་བ་དང་རྒན་པ་སོགས་ལ་ནི། སོར་མོ་རིང་པོ་གསུམ་སྦྲུལ་མགོ་ལྟར་བྱས་ནས་དྲུད་བར་བྱ་བ་དང༌། གཞོན་ཞིང་ཆགས་
པ་མཉེན་པ་རྣམས་ལ་ནི། འོད་དང་ལྡན་པའི་བྱང་ཆུབ་ཀྱི་སེམས་འབབ་པའི་རྩ་བར་རྡོ་རྗེ་ཐུར་མས་ཕུག་སྟེ་བསྐྱོད་པར་གསུངས་ཏེ། ཡུལ་སོ་སོར་མཛད་པ་ནི་སར་མའི་བྱེད་པ་ལ་དགོང་སོ། །དཀྱིལ་ཆོག་རྡོར་ཕྲེང་ལས་མཛུབ་མོ་དང་ལྕེའི་རྩེ་མོ་
ལ་ཡི་གེ་ཧྲཱིཿདམར་པོ་དཀོད་པས་རྩ་བསྐུལ་བར་བཤད་པ་ལྟར་ན། ལུས་གཅིག་ལ་ཡང་སོར་མོ་དང་ལྕེ་གཉིས་ཀས་བསྐུལ་བ་ནི་སོར་མོ་གཅིག་གི་ཁྱད་པར་རོ། །དུས་ཇི་ཙམ་དུ་བསྐུལ་བ་ནི། པ་ཚབ་ཀྱི་འགྱུར་ལས། རོ་འཛིན་གྱི་
བྱ་བ་དག་གིས་མ་ཕྱིན་གྱི་བར་དུ་བསྐྱོད་པར་བྱ་ཞིང་། ཞེས་འབྱུང་བ་ལྟར་ན། ཡུམ་གྱི་དབུ་མའི་མར་སྣ་ཕྱེ་ནས་བདུད་རྩི་འཛག་པ་མ་འབྱུང་གི་བར་དུའོ། །རྡོ་རྗེ་མཁའ་འགྲོ་ལས། ཡུལ་ལས་སིད་ཅེས་བྱ་བའི་སྔགས་བྱུང་གི་བར་དུ་དྲུད་

པར་གསུངས་ལ། དེ་ནི་ཡུལ་དེས་ཆེད་དུ་བྱས་ནས་སྔགས་དེ་བཏོན་པ་མིན་པར་རང་ཤུགས་ཀྱིས་སྔགས་དེ་ཟློས་པར་བྱུང་བའོ། །དེ་ཡང་རྡོ་རྗེ་མཁའ་འགྲོ་ལས། དེ་ལྟར་སྒྲུབ་པ་པོས་ཡང་ཡང་དུ་བསྐུལ་བས་སྙིང་འདར་བ་དང༌། དགའ་བས་མྱོས་
ཤིང་བྱང་སེམས་ཀྱི་རྡུལ་ཕྲ་མོ་འཛག་ལ། ངོ་ཚ་བ་ལ་སོགས་པ་དང་བྲལ་ཏེ་བ་སྤུ་ལངས་ནས་ཤིན་ཏུ་ཆགས་པས་བལྟ་ཞིང་འཁྱུད་པ་ལ་གུས་པར་གྱུར་ཅིང་སིད་ཅེས་ཟེར་བ་དང༌། ཞེས་གསུངས་པ་ལྟར་ཡིན། དེ་རྣམས་ནི་སོར་མོ་དང༌། ལྕེས་
བསྐུལ་བས་རྩ་ཁ་བྱེ་བའི་རྟགས་སོ། །སེམས་ཀྱི་རྡུལ་ཕྲ་མོའི་ཆུ་ནི་བྱང་ཆུབ་ཀྱི་སེམས་ཀུནྡ་ལྟ་བུའི་ཆུའོ། །རྡོ་རྗེ་གུར་ལས། རྡོ་རྗེ་སེར་མོའི་རབ་སྦྱོར་གྱིས། །རྡོ་རྗེའི་ས་གཞི་རབ་བསྐུལ་ཏེ། །རྡོ་རྗེ་སེམས་སུ་རབ་བྱུང་ལ། །རྡོ་རྗེ་ལྕེ་ཡིས་བཟའ་མི་བྱ། །
ཕྱི་ནས་དེ་ཡི་བདེ་ལྡན་དུ། །རྡོ་རྗེ་སེམས་དཔའ་རབ་བཅུག་སྟེ། །རྡོ་རྗེ་བཅིངས་པའི་སྦྱོར་བ་ཡིས། །རྡོ་རྗེ་མཆོད་པ་རབ་ཏུ་བརྩམ། །ཞེས་གསུངས་ཏེ། རྡོ་རྗེའི་ས་གཞི་ནི། གསང་གནས་ཀྱི་རྡོ་རྗེའི་རྟེན་ཡུམ་གྱི་པདྨའོ། །རྡོ་རྗེ་སེམས་སུ་ཞེས་པ་ནི་ཀུནྡ་
ལྟ་བུའོ། །ཕྱི་ནས་ཞེས་པ་ནི། རྩ་སད་པར་བྱས་རྗེས་སུའོ། །རྡོ་རྗེ་སེམས་དཔའ་ནི་མཱ་མ་ཀཱིའི་གསང་བའི་རྡོ་རྗེའོ། །རྡོ་རྗེ་བཅིངས་པ་ནི་རྩ་གསུམ་མི་འབྲལ་བར་བཅིང་བའོ། །འདོད་པའི་བསྟན་བཅོས་རྣམས་ལས། པདྨ་ཅན་དང་དུང་ཅན་མ་ལ་
སོགས་པའི་བུད་མེད་ཀྱི་མཚན་ཉིད་སྔོན་པོ་ཡོད་པར་སྣང་ནའང་མན་ངག་འདི་ནི་དེ་དག་ལ་གཏན་མེད་དུ་ཤེས་པར་བྱའོ། །འདི་མཐའ་དཔྱོད་ནས་གདན་དྲངས་པ་ཡིན་ནོ།། ༈ །།བླ་མ་དམ་པའི་ཞབས་ལ་ཕྱག་འཚལ་ལོ། །དེ་ལ་འདིར་ཕྱི་

རོལ་གྱི་ཕྱག་རྒྱ་དང་སྙོམས་པར་ཞུགས་པས་སྲོག་རྩོལ་དུ་འགྲོ་བའི་ཚུལ་ཤེས་པ་ད་ལྟར་གྱི་གང་ཟག་ལ་དངོས་སུ་མི་དགོས་པ་ཤས་ཆེ་ཡང༌། དེའི་གོ་བ་ཆགས་ན་བསྐྱེད་རིམ་སྒོམ་པ་སོགས་ཀྱི་སྐབས་སུ། ཡེ་རྒྱལ་བརྟེན་
པ་ལ་ཕན་ཆེ་བས་ཉེ་བར་མཁོ་བ་ཡིན་ནོ། །དེ་ཡང་སྤྱིར་བླ་མེད་ཀྱི་རྒྱུད་སྡེ་རྣམས་ནས་ལས་རྒྱ་ལོ་བཅུ་གཉིས་མ་ནས། སུམ་ཅུ་མའི་བར་གསུངས་པ་ནི། དེ་གཉིས་ལས་རྒན་པ་དང་གཞོན་པས་རང་གི་རྩ་སད་པར་བྱེད་མི་ནུས་པའམ། ནུས་ཀྱང་
ཐབས་ཀྱི་རྩ་སད་པའི་རྐྱེན་དུ་འགྲོ་མི་ནུས་པའི་སྒོ་ནས་སྤང་དགོས་པ་ཡིན་ཞིང༌། འདི་ལ་རྣལ་འབྱོར་མ་ཏིང་ངེ་འཛིན་ཁྱད་པར་ཅན་རྒྱུད་ལ་མངའ་བ་སོགས་ནི་མ་ངེས་སོ། །འོ་ན་རྩ་སད་ཐབས་ཇི་ལྟར་བྱ་སྙམ་ན། དེ་ནི་རྣལ་འབྱོར་པ་ཁྱད་པར་
ཅན་ལས་རྒྱ་དང་སྙོམས་པར་འཇུག་པའི་ཚེ་མཛུབ་མོ་དང་ལྕེ་ལ་ཡི་གེ་འགོད་པ་སོགས་ཀྱི་སྦྱོར་བ་གཞན་ནས་གསུངས་པ་ལྟར་བྱའོ། །དེ་ལྟར་རྩ་དབུ་མ་སད་པའི་ཕྱག་རྒྱ་དང་ཐབས་སྙོམས་པར་ཞུགས་པས་ན་ཕྱག་རྒྱའི་རྩ་སད་པའི་རྐྱེན་དེས་
ཐབས་ཀྱི་རྩ་ཨ་ཝ་དྷཱུ་ཏཱི་སད་པར་འགྱུར་ལ། དེ་སད་ན་རོ་རྐྱང་གཉིས་ཁ་ཟུམ་པ་ཆོས་ཉིད་ཡིན་ཅིང༌། དབུ་མ་སད་པའི་ནང་དུ་ཐུར་སེལ་ཞུགས། དེས་གཏུམ་མོ་སྦར་བ་སོགས་ཀྱི་རྐྱེན་གྱིས་ལྷན་སྐྱེས་འཆར་རོ། །འདི་ནི་རྒྱུད་དོན་ཡིན་པར་ད་ལྟ་
ཉམས་བཟང་བའི་གང་ཟག་འགའ་ཞིག་གིས་ཡེ་རྒྱ་ལ་བརྟེན་པའི་ཚེ་ཐོག་མར་ཡུམ་གྱི་རྩ་ནས་རླུང་ཚུར་བྱུང་ནས་རང་གི་རྡོ་རྗེའི་བུ་གར་ཞུགས་པ་སྙམ་བྱེད་པ་འབྱུང་བར་སྣང་བས་ཀྱང་ཤེས་སོ་གསུངས་སོ། །དེས་ན་ཡབ་ཡུམ་གྱི་སྣ་རྩེ་གཉིས་ཕྲད་

མཚམས་སུ་ཐིག་ལེ་ཕྲ་མོ་བསྒོམ་པའང་སྣ་རྩེ་གཉིས་སད་པའི་ཆེད་དུ་ཡིན་ནོ། །འོ་ན་ལས་རྒྱ་ལ་བརྟེན་པའི་སྙིང་གའི་སྡུད་རིམ་དུ་འགྲོ་ཚུལ་ཇི་ལྟར་ཡིན་སྙམ་ན། དེ་ནི་རིལ་འཛིན་དང་རྗེས་གཞིག་གི་བསམ་གཏན་གཉིས་དང༌། སྙིང་གའི་སྡུད་རིམ་གྱི་
དམིགས་པ་དང༌། རྡོར་བཟླས་དང༌། གསང་བའི་སྣ་རྩེར་རྫས་ཀྱི་སྲོག་རྩོལ་སྙིང་གར་སྡུད་རིམ་རྣམས་སྐབས་དེར་བྱེད་པའི་སྟོབས་ཀྱིས་ཡིན་ནོ། །རྗེས་བཙུན་ཙོང་ཁ་པ་ཆེན་པོའི་ཞལ་གྱི་གདམས་ངག་གོ།  །།བླ་མ་རྡོ་རྗེ་འཆང་གི་ཞབས་ལ་ཕྱག་
འཚལ་ཞིང་སྐྱབས་སུ་མཆིའོ། །འདིར་རྒྱུད་སྡེ་ནས་ལན་ཅིག་མ་ཡིན་པར་གསུངས་པའི་ཕྱག་རྒྱ་སྲོག་རྩོལ་གྱི་གནད་མཐར་ཐུག་རྗེ་བླ་མའི་ལེགས་བཤད་ཐུན་མོང་མ་ཡིན་པ། གསང་བ་ལས་ཀྱང་ཆེས་གསང་བའི་གནད་རྣམས་བརྗེས་བྱང་དུ་བྲི་བར་
འཚལ་ན། བླ་མ་དང་ཡི་དམ་མཁའ་འགྲོ་ཆོས་སྐྱོང་རྣམས་ཀྱིས་གནང་བ་མཛད་ནས་བདེ་ཆེན་མཆོག་གི་དངོས་གྲུབ་སྩལ་དུ་གསོལ། །དེ་ལ་ལས་རྒྱ་བསྟེན་པའི་དགོས་པ་ནི་དེ་བསྟེན་པས་སྲོག་དབུ་མར་ཞུགས་ཏེ། ཡས་བབས་དང༌། མས་བརྟན་
གྱི་དགའ་བཞི་བསྐྱེད་པའི་ཆེད་དུ་ཡིན་ནོ། །དེས་ན་ཐབས་ཀྱི་མཆོག་འདི་བཤད་པ་ལ་གསུམ། ལས་རྒྱའི་མཚན་ཉིད། སྲོག་རྩོལ་གཏོང་བའི་མན་ངག་དངོས་དང༌། ཐ་མ་དེ་ལ་བརྟེན་ནས་དགའ་བཞི་བསྐྱེད་ཅིང་བདེ་སྟོང་སྦྱོར་ཚུལ་ལོ། །དང་པོ་ནི། རྣལ་
འབྱོར་བཞིའི་རིམ་པས་གསུངས་པའི་པདྨ་ཅན་ལ་སོགས་བཞིའི་དོན་ནི། །རྩ་དབྱིབས་མི་འདྲ་བ་བཞིའི་སྒོ་ནས་བསྟན་པ་ཡིན་ལ། དེ་ཡང་དྷཱུ་ཏཱིའི་མར་སྣའི་དབང་དུ་བྱས་པ་ཡིན་ཅིང༌། དེའི་རྣམ་པ་ཇི་བཞིན་པ་ནི་མར་སྣ་ཀུན་རྫོབ་ཀྱི་སྣ་སོགས་

ཀྱིས་མཚོན་པར་བྱེད་དོ། །དེས་ན་གླང་པོ་ཅན་གྱི་རྩའི་མར་སྣ་ནི། །རྩ་སྣ་གཡོན་ནས་གཡས་སུ་ཅུང་ཟད་འཁྱིལ་བའི་རྣམ་པར་ཡོད་ལ། དེའི་རྟགས་རྩ་དེའི་ཡས་སྣ་ཡོད་ཕྱོགས་ཀྱི་བུད་མེད་དེའི་སྣ་གཡོན་ནས་གཡས་སུ་འཁྱིལ་
བའི་རྣམ་པ་ཅན་ལ་སོགས་པ་ལས། ཕྱག་རྒྱ་དེ་གླང་པོ་ཅན་གྱི་རིགས་སུ་གཏོགས་པ་ཡིན་ནོ། །དུང་ཅན་མ་ནི་རྩ་དེའི་མར་སྣ་དུང་དཀར་གྱི་ཁ་ལྟ་བུར་ཁྱིལ་ཞིང༌། གུག་ལ་རིང་བ་ཅིག་ཡོད་པས། དེའི་རྟགས་ལ། རྩའི་ཡར་སྣ་ཡོད་ཕྱོགས་ཀྱི་སྐྲ་དང་
སྣ་ཡང་རིང་བ་ལ་སོགས་པ་དུང་ཅན་མའི་རིགས་སུ་ཤེས་པར་བྱའོ། །རི་དྭགས་ཅན་མ་ནི་རྩ་དེའི་མར་སྣ་རི་དྭགས་གླ་བའི་ལྟེ་བ་འདྲ་བ་ཁ་བཙུམ་ཞིང་འགོར་པོའི་རྣམ་པ་ཅན་དུ་ཡོད་པས། རྩ་དེའི་ཁ་ཤིན་ཏུ་ཚོལ་བ་དཀའ་བས། དེ་ནི་རྣལ་འབྱོར་པས་
སེན་མོས་བཙལ་དགོས་པ་སོགས་གསུངས་སོ། །མར་སྣ་དེའི་རྟགས་ལ་ཡར་སྣའི་ཕྱོགས་ཀྱི་སྣ་ལ་རི་མོ་ཡོད་ལ་དེར་མ་ཟད་ལུས་གཞན་ལས་སྦོམ་པ་སོགས་ཡིན་ནོ། །པདྨ་ཅན་ནི་མར་སྣ་མེ་ཏོག་པདྨའི་དབྱིབས་ལྟ་བུར་ཡོད་པས་རྩ་དེ་ཁ་
བཙལ་སླ་ཞིང༌། འབྱེད་པར་སླ་བས་ཕྱག་རྒྱའི་མཆོག་ཏུ་གསུངས་པ་ཡིན་ནོ། །དེའི་རྩའི་མར་སྣ་དེ་ལྟར་ཡོད་པས་ཡར་སྣའི་ཕྱོགས་དེ་ལ་སྣ་ནི་ཛ་བའི་མེ་ཏོག་ལྟར་ཡོད་པར་གསུངས་པ་ཡིན་ནོ། །དེ་ལྟར་ཕྱག་རྒྱ་བཞིའི་རྩ་ལ་མི་འདྲ་བའི་
ཁྱད་པར་དེ་ལྟར་ཡོད་པའི་སྒོ་ནས་པདྨ་ཅན་སོགས་སུ་བཞག་པའི་དོན་དེ་ཉིད། རང་གི་བླ་མ་ཁོ་ནའི་མན་ངག་ཡིན་པས། རང་ཁོ་ནའི་སྙིང་ལ་བཅང་རྒྱུ་ཡིན་གསུངས། དེའི་རྒྱུ་མཚན་ཆགས་ལམ་ལ་ཤིན་ཏུ་མཁས་པར་གྲགས་པའི་བླ་མ་ཐམས་ཅད་

ཀྱིས་རྒྱུད་ནས་གསུངས་པའི་ཕྱག་རྒྱ་རིགས་བཞིའི་ཁྱད་པར་སྣ་གཡོན་གཡས་སུ་འཁྱིལ་བ་དང༌། ཞེས་སོགས་རྣམས་རྩའི་དབྱིབས་ལ་བརྟགས་པའི་དོན་ལ་བློ་ཁ་ཙམ་ཡང་མ་ཕྱོགས་ཤིང༌། རྩ་ལ་མི་འདྲ་བ་བཞི་ཡོད་པའི་གནད་མ་རྟོགས་པ་ཤ་སྟག་
ཡིན་པས། ཕྱོགས་འདི་ལ་ཁ་བོ་ཇི་ལྟར་ཆེ་ཡང་མཁས་པའི་བཞད་གད་ཀྱི་གནས་འབའ་ཞིག་ཡིན་གསུང༌། གཉིས་པ་སྲོག་རྩོལ་དུ་གཏོང་བའི་ཐབས་དངོས་ནི། རྡོ་རྗེ་དབྱིངས་ཀྱི་དབང་ཕྱུག་མའི་རྩ་ནི་ཉེ་བར་བཙལ་བར་བྱ་སྟེ། བྱེད་པ་བཅིངས་པའི་
སྦྱོར་བ་ཡིས། །ཞེས་པས་བསྟན་ལ། དེའི་རྡོ་རྗེ་དབྱིངས་ཀྱི་དབང་ཕྱུག་མའི་རྩ་ནི་བུད་མེད་ཀྱི་དྷཱུ་ཏཱི་ཡིན་ལ། ཉེ་བར་བཙལ་བྱ་ཞེས་པ་ནི། རྣལ་འབྱོར་པས་རྩ་དེའི་མར་སྣ་བཙལ་བར་བྱས་ལ་དེ་ཡང་བྱ་རོག་གདོང་ཞེས་པ་ནི་འཇིག་རྟེན་པ་ལ་བྱ་
ལེར་གྲགས་པ་དེ་ལ་ཟེར་བ་ཡིན་ཞིང་། དབུ་མའི་མར་སྣ་རྩ་དེའི་དབུས་ནས་འབྱུང་ངོ་། །དེ་ལས་སྐྱེས་པའི་དྷཱུ་ཏཱི་སྦོམ་ཞིང་ཐུང་བར་གནས་པས། ནོར་བུའི་བུག་པ་ལས་ཕྱིར་ནར་ནས་འོང་བ་མི་སྲིད་ལ། བུད་མེད་ཀྱི་དྷཱུ་ཏཱི་ནི་ཕྲ་ཞིང་རིང་བའི་བྱ་
རོག་གདོང་ལས་ཕྱིར་ནར་ནས་འོང་བའི་སྐབས་ཡོད་པས། སྙོམས་འཇུག་གི་ཚེ་བུད་མེད་ཀྱི་རྩ་དེ་རྣལ་འབྱོར་པའི་རྩའི་མར་སྣའི་ནང་དུ་འཇུག་པའི་སྦྱོར་བ་ཡིན་ནོ། །དེའི་ཕྱིར་དུ་ཕྱག་རྒྱའི་དྷཱུ་ཏཱིའི་རིགས་མི་འདྲ་བ་བཞིའི་གནས་ཚུལ་ཤེས་ནས་
ཚོལ་བ་དང༌། ཁ་འབྱེད་པའི་མན་ངག་གི་ཤེས་རབ་ཀྱི་རྩ་སད་པར་བྱ། དེ་ནས་ཕྱག་རྒྱའི་རྩ་དེ་རང་གི་རྩའི་ནང་དུ་བཅུག་ནས་འབྱེད་པ་དམ་དུ་བཅིང་བའི་སྦྱོར་བ་བྱ། དེ་ལྟར་བྱས་པས་ཕྱག་རྒྱའི་རྩ་ནང་ནས་རླུང་བྱུང་སྟེ། རང་གི་རྩའི་ནང་དུ་སླེབས་

ན་སྙོམས་འཇུག་གི་བདེ་བ་སོགས་གང་བས་ཀྱང་ལྷག་པའི་བདེ་བ་སྐྱེ་ལ། རླུང་དེ་རང་གི་དྷཱུ་ཏཱིའི་ནང་དུ་བསྡུས་པས་རང་གི་ཐུར་སེལ་གྱི་རླུང་གྱེན་དུ་ལོག་སྟེ་ཕྱག་རྒྱའི་རླུང་དེས་སྣ་འདྲེན་བྱས་ནས་དབུ་མར་ཞུགས་ཤིང་བསྡུས་
པས་དྲོད་འབར་ནས་སྤྱི་བོར་ཧཾ་ཡིག་བཞུ་ཞིང༌། བྱང་སེམས་དྷཱུ་ཏཱིའི་མར་སྣར་སླེབ་པ་ན་ཕྱག་རྒྱའི་ཡང་ཁུ་བ་བཞུ་ནས་དྷཱུ་ཏཱིའི་ལམ་ནས་བྱུང་སྟེ། རང་གི་རྩའི་ནང་དུ་ཕྲད་པ་ན་ཐབས་ཤེས་ཟུང་དུ་འབྲེལ་བའི་གནད་ཀྱིས་སྔ་མའི་བདེ་བ་དེ་ལས་ཀྱང་ཆེས་ཆེ་བ་
ཞིག་འབྱུང་ཞིང༌། དེ་ནས་མན་ངག་གིས་གྱེན་དུ་བཟློག་པའི་སྦྱོར་བས་ཐིག་ལེ་དེ་ལྟེ་བར་སླེབ་པ་ན་རྒྱུ་མཐུན་གྱི་ཚུལ་གྱི་དགའ་བ་སྙིང་གར་སླེབ་པ་ན་རྣམ་སྨིན་གྱི་ཚུལ་གྱི་མཆོག་དགའ་མགྲིན་པར་སླེབ་པ་ན་སྐྱེས་བུ་བྱེད་པའི་ཚུལ་གྱི་
ཁྱད་དགའ། གཙུག་ཏོར་དུ་སླེབ་པས་དྲི་མ་དང་བྲལ་བའི་ལྷན་ཅིག་སྐྱེས་དགའ་སྟེ་ཤིན་ཏུ་རྣལ་འབྱོར་བསྒོམ་པར་བྱའོ། །གསུམ་པ་བདེ་སྟོང་སྦྱོར་ཚུལ་ནི། དེ་འདྲ་བའི་ཡས་བབས་མས་བརྟན་གྱི་དགའ་བཞི་སྐྱེས་པ་དེའི་ཚེ།  དབུ་
མའི་ལྟ་བ་མཐར་ཐུག་དང་སྦྱར་ནས་བསྐྱངས་པས་སྲིད་པའི་སྡུག་བསྔལ་གཞོམ་པར་བྱེད་དོ། །གཞན་ཡང་རྡོ་རྗེའི་ལྟེ་བས་པདྨ་མནན་པ་དང༌། སྐྱིལ་ཀྲུང་བཅིངས་ཞེས་སོགས་ཀྱི་དོན་ཡང་ཡུམ་གྱི་རྩ་དེ་རྣལ་འབྱོར་པའི་རྩའི་
མར་སྣའི་ནང་དུ་བཅུག་པ་ངེས་དོན་གྱི་རྡོ་རྗེ་སྐྱིལ་ཀྲུང་གཡས་གཡོན་གཉིས་ཀྱིས་རོ་རྐྱང་གི་རླུང་དབུ་མའི་ནང་དུ་ཞུགས་པ་འབྱུང་ཞིང༌། དེའི་རྣལ་འབྱོར་པའི་སེམས་ནོར་བུའི་ནང་གི་དྷཱུ་ཏཱིའི་ནང་དུ་སོན་པ་ལས་ཡེ་ཤེས་ཀྱི་ངོ་བོ་

ལྷན་སྐྱེས་འབྱུང་ངོ་། །དེ་དག་གིས་དགའ་བ་གཞན་གསུམ་ཡང་ཡིན་ནོ། །པདྨ་ཅན་གྱི་བགྲོད་ཚུལ་ནི། པདྨའི་བྱེད་པ་ཞེས་པ་ཕལ་པ་ལྟར་སྟེང་ནས་བགྲོད་པའོ། །གླང་པོ་ཅན་གྱི་བགྲོད་ཚུལ་ནི་དུད་འགྲོ་ལྟར་རྒྱབ་ནས་བགྲོད་པའོ། །དུང་ཅན་མའི་བགྲོད་
ཚུལ་ནི་གྷ་ཧར་ཏིའི་སྦྱོར་བ་ཞེས་བྱ་བ་རྐང་པ་གཉིས་ཕྲག་པ་ལ་བཀལ་ཏེ་འོག་ནས་བགྲོད་པའོ། །རི་དྭགས་ཅན་གྱི་བགྲོད་ཚུལ་ནི་བི་ལ་སའི་ཆིང་བ་ཞེས་བྱ་བ་རྡོ་རྗེ་སེམས་དཔའ་ལྟར་སྐྱིལ་ཀྲུང་ལ་བགྲོད་པར་བྱ་བ་ཡིན་ནོ། །རྟགས་ཀྱི་རྩ་གཉིས་མི་
འབྲལ་བར་བྱེད་པ་ཤིན་ཏུ་གལ་ཆེ། དེ་ནི་རྣལ་འབྱོར་པའི་ལག་པས་བྱེད་དགོས་པར་རྒྱུད་ལས་བཤད་དོ། །རྗེ་བཙུན་ཙོང་ཁ་པའི་ཞལ་སྔ་ནས་ཀྱི་གདམས་པའོ། །ཟབ་ཟབ་ཨྠྀི།།   ༈   །།རྒྱལ་བ་རྡོ་རྗེ་འཆང་དང་དབྱེར་མ་མཆིས་
པའི་དཔལ་ལྡན་བླ་མ་དམ་པ་རྣམས་ཀྱི་ཞབས་ཀྱི་པདྨོ་ལ་གུས་པས་ཕྱག་འཚལ་ལོ། །འདིར་བསྲེ་བ་སྐོར་དགུའི་གདམས་པ་སྟོན་པར་བྱེད་པ་ལ་དོན་གསུམ་སྟེ། སད་དུས་སུ་སྐུ་གསུམ་དང་བསྲེ་བ། གཉིད་ཀྱི་དུས་སུ་སྐུ་གསུམ་དང་བསྲེ་
བ། འཆི་བའི་དུས་སུ་སྐུ་གསུམ་དང་བསྲེ་བའོ། །དང་པོ་ལ་སད་དུས་ཀྱི་འོད་གསལ་ཆོས་སྐུ་དང་བསྲེ་བ། སད་དུས་ཀྱི་སྒྱུ་ལུས་ལོངས་སྐུ་དང་བསྲེ་བ། སད་དུས་ཀྱི་ལོངས་སྐུ་ལས་ལངས་པ་སྤྲུལ་སྐུ་དང་བསྲེ་བའོ། །དང་པོ་ནི། རྡོ་རྗེའི་ལུས་
ལ་གནད་དུ་བསྣུན་པ་ལ་བརྟེན་ནས་རླུང་སྙིང་གའི་དྷཱུ་ཏཱིའི་ནང་དུ་ཞུགས་གནས་ཐིམ་གསུམ་བྱས་པ་ལས་སྨིག་རྒྱུ་དུ་བ་ལ་སོགས་པའི་རྟགས་རྣམས་འཆར་ཞིང༌། དེའི་རྗེས་སུ་སྣང་བ། མཆེད་པ། ཉེར་ཐོབ། འོད་གསལ་རྣམས་འཆར་ལ། 

དེ་རྣམས་ཀྱི་དུས་སུ་ལྟ་བ་དྲན་པར་བྱེད་ཅིང༌། ཁྱད་པར་འོད་གསལ་གྱི་དུས་སུ་གདམས་ངག་དང་སྦྱར་ནས་སྒོམ་པར་བྱེད་པ་ནི་སད་དུས་ཀྱི་འོད་གསལ་ཆོས་སྐུ་དང་བསྲེ་བ་ཡིན་ནོ། །གཉིས་པ་སད་དུས་ཀྱི་སྒྱུ་ལུས་ལོངས་སྐུ་དང་བསྲེ་
བ་ནི། གོང་དུ་བཤད་པ་ལྟར་གྱི་འོད་གསལ་ཆོས་སྐུ་དང་བསྲེ་བ་དེ་ལས་ལྡང་བར་རྩོམ་པ་ན་ཤིན་ཏུ་ཕྲ་བའི་རླུང་སེམས་ཙམ་ལས་རྣམ་སྨིན་གྱི་ཕུང་པོ་ལས་ལོགས་སུ་བྱེ་སྟེ། གསང་འདུས་ཀྱི་སྐབས་སུ་ཡིན་ན། ལོངས་སྐུ་དང་པོའི་མགོན་པོ་དང༌། འཇིགས་
བྱེད་ཀྱི་སྐབས་སུ་ཡིན་ན། རྒྱུ་རྡོ་རྗེ་འཛིན་པ་འཇམ་དཔལ་གཞོན་ནུར་གྱུར་པ་འཇའ་ཚོན་ལྟ་བུའི་སྐུར་སྐད་ཅིག་གིས་ལྡང་བ་ནི་སད་དུས་ཀྱི་སྒྱུ་མ་ལོངས་སྐུ་དང་བསྲེ་བ་ཡིན་ནོ། །གཉིས་པ་སད་དུས་ཀྱི་ལོངས་སྐུ་ལས་ལངས་པ་སྤྲུལ་སྐུ་དང་བསྲེ་བ་
ནི། གོང་དུ་བཤད་པ་ལྟར་གྱི་སྒྱུ་མའི་སྐུ་ལས་ལྡང་བར་རྩོམ་པ་ན། རྣམ་སྨིན་གྱི་ལུས་འདི་གསང་འདུས་ཀྱི་སྐབས་སུ་ཡིན་ན་སྤྲུལ་སྐུ་རྡོ་རྗེ་སེམས་དཔའ་འམ། རྡོ་རྗེ་འཆང་གི་སྐུར་ལྡང་བ་དང༌། འཇིགས་བྱེད་ཀྱི་སྐབས་སུ་ཡིན་ན། སྤྲུལ་སྐུ་འབྲས་
བུ་རྡོ་རྗེ་འཛིན་པ་དཔལ་རྡོ་རྗེ་འཇིགས་བྱེད་ཀྱི་སྐུར་ལངས་ལ། གོང་དུ་བཤད་པ་ལྟར་གྱི་ཤིན་ཏུ་ཕྲ་བའི་རླུང་སེམས་ལས་གྲུབ་པའི་ལོངས་སྐུ་དེ་ཡང་སྤྲུལ་སྐུའི་ཐུགས་ཀར་ཡེ་ཤེས་སེམས་དཔའི་ཚུལ་གྱིས་བཞུགས་པའི་སྤྲུལ་སྐུར་ལྡང་བ་ནི། 
སད་དུས་ཀྱི་ལོངས་སྐུ་ལས་ལངས་པ་སྤྲུལ་སྐུ་དང་བསྲེ་བ་ནི། དེ་ལྟར་སད་དུས་ཀྱི་བསྲེ་བ་སྐོར་གསུམ་མོ། །གཉིས་པ་གཉིད་དུས་སུ་སྐུ་གསུམ་དང་བསྲེ་བ་ལ་གསུམ། གཉིད་དུས་ཀྱི་འོད་གསལ་ཆོས་སྐུ་དང་བསྲེ་བ། རྨི་ལམ་ལོངས་སྐུ་དང་བསྲེ་

བ། གཉིད་སད་པ་སྤྲུལ་སྐུ་དང་བསྲེ་བའོ། །དང་པོ་ནི། སད་དུས་སུ་སྙིང་གར་ཞུགས་གནས་ཐིམ་གསུམ་བྱེད་པ་ལ་གོམས་པའི་གང་ཟག་གིས། གཉིད་དུ་འགྲོ་ཁར་རླུང་སྡུད་པའི་དམིགས་པ་བྱས་ན། གཉིད་དུ་འགྲོ་བའི་ཚེ། ཡན་ལག་གི་རླུང་རྣམས་རང་
ཤུགས་ཀྱིས་སྙིང་གར་འདུ་བའི་གནད་ཀྱིས་སྙིང་གར་རླུང་གཞན་པས་འདུ་ཚབས་ཆེ་བ་ཅིག་འོང་ཞིང༌། དེའི་དུས་སུ་རྨི་ལམ་གྱི་ལུས་གནས་ལ། དེའི་སྟོབས་ཀྱིས་གཉིད་དུ་སོང་བ་ན། སྣང་མཆེད་ཐོབ་གསུམ་འོད་གསལ་དང་བཅས་པ་འཆར་ལ། 
དེའི་འོད་གསལ་གྱི་དུས་སུ་སྟོང་པ་ཉིད་ཀྱི་ལྟ་བ་དྲན་པར་བྱས་ནས་འོད་གསལ་ལ་ཇི་ཙམ་གནས་གནས་ཀྱི་བར་དུ་འཇོག་པ་ནི། གཉིད་ཀྱི་འོད་གསལ་ཆོས་སྐུ་དང་བསྲེ་བའོ། །གཉིས་པ་རྨི་ལམ་ལོངས་སྐུ་དང་བསྲེ་བ་ནི། གོང་དུ་བཤད་པ་ལྟར་གྱི་
གཉིད་ཀྱི་འོད་གསལ་ལས་ལྡང་བར་རྩོམ་པ་དང༌། རྨི་ལམ་འཆར་བས་དེའི་དུས་སུ་རྨི་ལམ་གྱི་ལུས་དེ་རྣམ་སྨིན་གྱི་ལུས་ལས་ལོགས་སུ་བྱ་བའི་ལོངས་སྐུ་དང་པོའི་མགོན་པའམ། འཇིགས་བྱེད་ལྟར་ན་ལོངས་སྐུ་རྒྱུ་རྡོ་རྗེ་འཛིན་པ་འཇམ་དཔལ་
གཞོན་ནུར་གྱུར་པའི་སྐུ་འཇའ་ཆོན་ལྟ་བུར་སྐད་ཅིག་གིས་ལངས་ཏེ་ཇི་ཙམ་གནས་གནས་ཀྱི་བར་དུ་སྒྱུ་མ་ལྟ་བུའི་ཏིང་ངེ་འཛིན་ལ་མཉམ་པར་འཇོག་པ་ནི་རྨི་ལམ་ལོངས་སྐུ་དང་བསྲེ་བའོ། །གསུམ་པ་སད་པ་སྤྲུལ་སྐུ་དང་བསྲེ་བ་ནི། གོང་
དུ་བཤད་པ་ལྟར་གྱི་སྒྱུ་མ་ལྟ་བུའི་ཏིང་ངེ་འཛིན་དེ་ལས་ལྡང་བར་རྩོམ་པ་ནི། རྣམ་སྨིན་གྱི་ལུས་འདི་སྤྲུལ་སྐུ་རྡོ་རྗེ་སེམས་དཔའ་དང༌། རྡོ་རྗེ་འཆང་གང་རུང་དང་འཇིགས་བྱེད་ལྟར་ན་སྤྲུལ་སྐུ་འབྲས་བུ་རྡོ་རྗེ་འཛིན་པ་དཔལ་རྡོ་རྗེ་འཇིགས་བྱེད་ཀྱི་

སྐུར་བསྒོམ་ལ། དེའི་ཐུགས་ཀར་རྨི་ལམ་གྱི་ལོངས་སྐུ་དེ་ཡེ་ཤེས་སེམས་དཔའི་ཚུལ་གྱིས་བཞུགས་པར་བསྒོམ་པའམ། སྤྲུལ་སྐུར་བསྒོམ་པ་ནི། སད་པ་སྤྲུལ་སྐུ་དང་བསྲེ་བ་སྟེ། དེ་ལྟར་ན་གཉིད་དུས་ཀྱི་བསྲེ་བ་སྐོར་
གསུམ་མོ། །གསུམ་པ་འཆི་བའི་དུས་སུ་སྐུ་གསུམ་དང་བསྲེ་བ་ལ་གསུམ། འཆི་བའི་འོད་གསལ་ཆོས་སྐུ་དང་བསྲེ་བ། བར་དོ་ལོངས་སྐུ་དང་བསྲེ་བ། སྐྱེ་བ་སྤྲུལ་སྐུ་དང་བསྲེ་བའོ། །དང་པོ་ནི། འཛམ་བུ་གླིང་པའི་མི་ཁམས་དྲུག་ལྡན་
ཅིག་རིམ་གྱིས་འཆི་བའི་ཚེ་སྙིང་གར་རང་ཤུགས་ཀྱི་རླུང་འདུ་བའི་གནད་ཀྱིས། འཆི་བའི་ཚེ་སྣང་མཆེད་ཐོབ་གསུམ་འོད་གསལ་དང་བཅས་པ་ཡོངས་སུ་རྫོགས་པར་འཆར་ཞིང༌། དུས་དེར་ཤར་བའི་འོད་གསལ་ནི་མའི་འོད་གསལ་ཡིན་ལ།
སྙིང་ག་ལ་སོགས་པའི་གནས་རྣམས་སུ་གནད་དུ་བསྣུན་པ་ལ་བརྟེན་ནས། སྣང་མཆེད་ཐོབ་གསུམ་འོད་གསལ་དང་བཅས་པ་ཤར་བའི་འོད་གསལ་ནི་བུའི་འོད་གསལ་ཡིན་ཞིང༌། འཆི་བའི་ཚེ་རླུང་སྡུད་པར་རྩོམ་པ་ན་སྙིང་གའི་སྡུད་རིམ་
ལེགས་པར་བསྒོམ་ཏེ། འོད་གསལ་མ་བུ་འདྲེས་པའི་འོད་གསལ་ཤར་བའི་ཚེ། ལྟ་ཐོག་ཏུ་ལེགས་པར་བཞག་སྟེ། འོད་གསལ་ལ་ཇི་ཙམ་གནས་གནས་ཀྱི་བར་འཇོག་པ་ནི་འཆི་བ་ཆོས་སྐུ་དང་བསྲེ་བའོ། །གཉིས་པ་བར་དོ་ལོངས་སྐུ་
དང་བསྲེ་བ་ནི། གོང་དུ་བཤད་པ་ལྟར་གྱི་འཆི་བའི་འོད་གསལ་དེ་ལས་ལངས་ནས། བར་དོ་འཆར་བར་རྩོམ་པ་ན་བར་དོའི་ལུས་ཤིན་ཏུ་ཕྲ་བའི་རླུང་སེམས་ཙམ་ལས་ལོངས་སྐུ་དང་པོའི་མགོན་པོའམ། རྡོ་རྗེ་འཆང་གི་སྐུ་གང་རུང་དུ་

ལྡང་ཞིང༌། འཇིགས་བྱེད་ལྟར་ན་ལོངས་སྐུ་རྒྱུ་རྡོ་རྗེ་འཛིན་པ་ཟུང་འཇུག་འཇའ་ཚོན་ལྟ་བུའི་སྐུར་ལྡང་བར་བྱའོ། །འདི་ནི་ཐ་མལ་པ་ལ་བར་དོ་འོང་བའི་དོད་ལ། སྒྱུ་མའི་ལོངས་སྤྱོད་རྫོགས་པའི་སྐུར་ལྡང་བ་ཡིན་པས། འདི་ནི་བར་དོ་ལོངས་སྐུ་དང་བསྲེ་བའོ། །
གསུམ་པ་སྐྱེ་བ་སྤྲུལ་སྐུ་དང་བསྲེ་བ་ནི། མངལ་དུ་སྐྱེ་བ་ལེན་པར་རྩོམ་པ་ནི། སྐྱེ་བ་ལེན་རྒྱུའི་རྣམ་སྨིན་གྱི་ལུས་དེ་སྤྲུལ་སྐུ་རྡོ་རྗེ་སེམས་དཔའ་འམ། སྤྲུལ་སྐུ་རྡོ་རྗེ་འཛིན་པ་དཔལ་རྡོ་རྗེ་འཇིགས་བྱེད་ཀྱི་སྐུར་བསྒོམ་པའི་སྙིང་གའི་དབུས་སུ་
ཤིན་ཏུ་ཕྲ་མོའི་རླུང་སེམས་ཙམ་ལས་གྲུབ་པའི་ལོངས་སྐུ་དེ་ཉིད་བཞུགས་པར་བསྒོམ་སྟེ། སྐྱེ་གནས་སུ་སྐྱེ་བ་ལེན་པ་ནི་སྐྱེ་བ་སྤྲུལ་སྐུ་དང་བསྲེ་བ་ཡིན་ཏེ། དེ་ལྟར་ན་འཆི་བའི་དུས་ཀྱི་བསྲེ་བ་སྟེ་བསྲེ་བ་སྐོར་གསུམ་མོ། །དེ་ལྟར་བསྲེ་བ་
རྣམས་ཀྱི་སྐབས་སུ་ལོངས་སྐུ་དང་པོའི་མགོན་པོ་དང༌། འཇམ་དཔལ་གྱི་སྐུར་ལངས་པའི་དགོས་པ་ནི་བསྐྱེད་རིམ་གྱི་སྐབས་ཀྱི་བར་དོའི་སྦྱོང་བྱེད་དང༌། བར་དོ་ལོངས་སྐུར་འཁྱེར་བའི་ལམ་འཁྱེར་དང་པོའི་མགོན་པོ་དང༌། རྒྱུ་རྡོ་རྗེ་འཛིན་པ་འཇམ་དཔལ་
ཡིན་པས་སོ། །བསྐྱེད་རིམ་གྱི་སྐབས་ཀྱི་སྐྱེ་བ་སྤྲུལ་སྐུར་འཁྱེར་བའི་ལམ་འཁྱེར་དང༌། སྐྱེ་བ་སྦྱོང་བྱེད་སྤྲུལ་སྐུ་རྡོ་རྗེ་སེམས་དཔའ་དང༌། འཇིགས་བྱེད་ཀྱི་སྐབས་སུ་འབྲས་བུ་རྡོ་རྗེ་འཛིན་པ་དཔལ་རྡོ་རྗེ་འཇིགས་བྱེད་ཡིན་པས་སྤྲུལ་སྐུ་དང་བསྲེ་བའི་སྐབས་སུ་རྡོ་རྗེ་
སེམས་དཔའ་དང་རྡོ་རྗེ་འཇིགས་བྱེད་དུ་ལྡང་དགོས་པའི་རྒྱུ་མཚན་དེ་ལྟར་ཡིན་པར་ཤེས་པར་བྱའོ། །བསྲེ་བ་སྐོར་དགུའི་གདམས་པ་འདི། །དམ་ཚིག་སྡོམ་པ་ལྡན་པ་ཡི། །སྐལ་ལྡན་སློབ་མ་མ་གཏོགས་པ། །དེ་ལས་གཞན་དུ་ཅུང་ཟད་ཙམ། །

བསྟན་ཅིང་སྦྱིན་པར་བྱ་བ་མིན། །དེ་བས་སྙིང་ལས་གཅེས་པར་བཟུང༌། །དེ་ལྟར་བསྲེ་བ་སྐོར་དགུའི་གདམས་པ་ཤིན་ཏུ་གསལ་བར་བཀོད་པ་འདི་དག་ནི། ཆོས་ཀྱི་རྒྱལ་པོ་ཙོང་ཁ་པ་ཆེན་པོའི་ཞལ་སྔ་ནས་གསེར་གྱི་མཎྜལ་
དང་བཅས་པ་ཕུལ་ནས། ཡང་དང་ཡང་དུ་གསོལ་བ་བཏབ་པའི་ངོར། ཤིན་ཏུ་གོ་བདེ་ཞིང་མན་ངག་དཔྱིས་ཕྱིན་པར་བཀོད་པའི་དགེ་བས་སེམས་ཅན་ཐམས་ཅད་སྐུ་གསུམ་གོ་འཕང་ཐོབ་པ་དང་མི་འབྲལ་བར་གྱུར་ཅིག །མན་ངག་འདི་
ཤིན་ཏུ་བཀའ་རྒྱ་དམ་པར་མཛད་འཚལ་ལོ། །ཨྀཐི། རང་ཡི་དམ་དུ་གསལ་བའི་ཐུགས་ཀར་སྣ་ཚོགས་པདྨ་དང་ཟླ་བའི་དཀྱིལ་འཁོར་གྱི་སྟེང་དུ་ཧ་ལས་རལ་གྲིའི་འཆང་ཟུང་ལ་ཧས་མཚན་པ། ཡོངས་སུ་གྱུར་པ་ལས། དོན་ཡོད་རྡོ་རྗེ་
སྐུ་མདོག་ལྗང་ཁུ་ལྗང་ནག་དཀར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འདྲའི་ཡུམ་ལ་འཁྱུད་ཅིང༌། ལྷག་མ་གཡས་གཉིས་རྡོ་རྗེ་དང་རལ་གྲི། གཡོན་གཉིས་དྲིལ་བུ་དང་པདྨ་འཛིན་པ། ཡབ་ཡུམ་གཉིས་ཀའང་རིན་པོ་ཆེ་སྣ་ཚོགས་
པས་བརྒྱན་པ། །དེའི་སྤྱི་བོར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ཐུགས་ཀའི་ཧཱུྃ་ལས་འོད་ཟེར་འཕྲོས་པས། རང་བཞིན་གྱི་གནས་ནས་བསྒོམས་པ་དང་འདྲ་བའི་ཡེ་ཤེས་པ་སྤྱན་དྲངས༌། ཛཿཧཱུཾ་བཾ་ཧོཿ གཉིས་སུ་མེད་པར་གྱུར།  སླར་
ཡང་ཐུགས་ཀའི་ཧཱུཾ་ལས་འོད་ཟེར་འཕྲོས་པས། རིགས་ལྔ་འཁོར་དང་བཅས་པ་སྤྱན་དྲངས། མཆོད་པས་མཆོད་དེ། དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་དུ་གསོལ། ཞེས་གསོལ་བ་བཏབ་པས། དེ་

རྣམས་ཀྱིས་ཡེ་ཤེས་ཀྱི་བདུད་རྩིས་གང་བའི་བུམ་པས། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡེ་ཤྲཱི་ཨཱཿཧཱུཾ། ཞེས་རང་གི་སྤྱི་བོ་ནས་དབང་བསྐུར་བས། དམ་ཚིག་རྡོ་རྗེའི་ལུས་ཐམས་ཅད་གང༌། བདེ་བ་ཆེན་པོ་མྱོང༌། དྲི་མ་ཐམས་ཅད་དག་ཆུའི་
ལྷག་མ་སྤྱི་བོར་གནས་པ་ཡོངས་སུ་གྱུར་པ་ལས། ཡབ་ལ་མི་བསྐྱོད་པ་དང༌། ཡུམ་ལ་དོན་གྲུབ་ཀྱིས་དབུ་བརྒྱན། དེའི་ཐུགས་ཀར་ཟླ་བའི་སྟེང་དུ་སྣ་ཚོགས་རྡོ་རྗེའི་ལྟེ་བར་ཧ་ལྗང་ཁུ་ལས་བདུད་རྩིའི་རྒྱུན་ཕྲ་མོ་འཛག་པ་དེའི་མཐར། ཨོཾ་ཨཱཿཔྲཛྙཱ་དྷྲིཀ་
ཧ་ཧཱུཾ། ཞེས་པས་བསྐོར་ནས། བདུད་རྩིའི་རྒྱུན་དེ་སྣ་ཚོགས་རྡོ་རྗེའི་རྭའི་བུ་གནས་རིམ་གྱིས་བྱུང་། །ལུས་ཐམས་ཅད་གང༌། ཟག་མེད་ཀྱི་བདེ་བ་མྱོང་བས། དམ་ཚིག་ཉམས་པ་ཐམས་ཅད་བ་སྤུའི་བུ་ག་ནས་ནག་ཉིལ་ཉིལ་འཐོན་པར་བསམས་ལ་
ངག་ཏུ་གོང་གི་སྔགས་འདི་བཟླས། བཟླས་པ་ཚར་བ་ན། བདག་ནི་མི་ཤེས་རྨོངས་པ་ཡིས། ཞེས་སོགས་བྱ། དགེ་བ་བསྔོ་བའོ། །          ལམ་སྒོམ་པ་ཐམས་ཅད་ཀྱི་སྐབས་སུ་རང་རྒྱུད་ལ་ལྷས་བྱིན་གྱིས་རློབས་པ་དང་སྒོམ་པའི་
ཉམས་སྣང་དང༌། བགེགས་ཀྱི་བར་ཆད་ཀྱི་མཚན་མ་གསུམ་གྱི་རིགས་འདི་ལྟར་དབྱེ་བར་བྱ་སྟེ། ལྷ་བསྒོམ་པ་དང་བཟླས་པ་ལ་སོགས་པའི་སྐབས་སུ་དེ་བཞིན་གཤེགས་པའི་སྐུ་གསུང་ཐུགས་ཀྱི་མཚན་མ་ལ་སོགས་པ་བྱུང་ན། རྩ་ཨ་ཝ་
དྷཱུ་ཏཱིའི་ཡར་སྣ་རང་གི་སྨིན་མཚམས་ཀྱི་དབུས་ཁྲོ་བོ་རྣམས་ཀྱི་སྤྱན་གསུམ་པ་འོང་ས་དེར་རག་དུང་གི་ཁ་ལྟར་གདངས་པ་ལ་མིག་གཉིས་ཀྱང་དྲིལ་ཏེ། དྷཱུ་ཏཱིའི་ཡར་སྣ་ནས་མཚན་མ་གང་ཡིན་པ་དེ་ལ་བལྟས་པས་དམིགས་པ་བསྒོམ་པའི་

སྟོབས་ཀྱི་ཉམས་ཡིན་ན། སྔར་ལས་ཤིན་ཏུ་གསལ་ཞིང་སྣུམ་ལ་འོད་དང་ལྡན་པར་འགྱུར་རོ། །དེ་ལ་མ་ཆགས་པར་སྒྱུ་མ་ལྟ་བུའི་བལྟ་བས་རྒྱས་བཏབ་ལ་བསྒོམ། འོད་ཟེར་སྣ་ལྔ་འཕྲོ་ཞིང་སྔར་ལྟར་དུ་གནས་ན།  
ལྷས་རང་གི་རྒྱུད་བྱིན་གྱིས་རློབ་པའི་རྟགས་ཡིན་པས་རྡོ་རྗེ་བསྡུ་བའི་སྔགས་དང་ཕྱག་རྒྱས་རང་ལ་བསྟིམ་ཞིང་གསོལ་བ་གདབ། དེ་ལྟར་བལྟས་པས་སྔར་གྱི་དེ་ཡལ་འགྲོ་བར་སྣང་ན་བགེགས་ཀྱི་མཚན་མ་ཡིན་པས། བསྲུང་འཁོར་ཐུན་
མོང་དང་ཐུན་མོང་མ་ཡིན་པ་བསྒོམ་ཞིང་། མཚམས་དམ་དུ་བཅད་ལ་ཆོས་སྐྱོང་ལ་གཏོར་མ་ཕུལ། བསྐང་བཤགས་བྱས་ལ་དགེ་སྦྱོར་སྔར་ལས་ཀྱང་འཇུར་དུ་གཏོང་བ་ཡིན་ནོ། སླར་ཡང་ཡང་ཡང་འོང་ན་ཡལ་འགྲོ་བའི་འགོ་རྩོམ་པ་ན། རང་
གི་སྙིང་ག་ནས་ཁྲོ་བོ་གཤིན་རྗེ་གཤེད་འཇིག་རྟེན་གསུམ་པོ་ཟ་བར་ནུས་པ། སྐུ་ལས་མེ་འོད་འཕྲོ་བ་གྲི་གུག་དང་ཐོད་པ་འཛིན་པ་དུ་མ་སྤྲོས་ཏེ། ཆར་བབས་པ་བཞིན་དུ་དེ་ལ་བསྟིམ་པས་བྱ་སྒྲོ་མེས་ཚིག་པ་ལྟར་བསྲེགས་པར་བསམས་ལ། 
སྔར་ལྟར་བསྲུང་འཁོར་བསྒོམ་ཞིང་དགེ་སྦྱོར་ལ་འགྲིལ་བར་བྱའོ། །དགེ་སྦྱོར་གང་གི་སྐབས་སུ་ཡང་མེད་དུ་མི་རུང་བའི་ཞལ་གྱི་གདམ་པ་ཨྀྠི།།    ༈   །།རྗེ་བཙུན་བླ་མ་རྡོ་རྗེ་འཆང་དང་དབྱེར་མ་མཆིས་པ་དང་། དཔའ་བོ་མཁའ་འགྲོའི་ཚོགས་
ལ་ཕྱག་འཚལ་ལོ། དངོས་སྒྲུབ་རྒྱ་མཚོ་འདུ་བར་མཛོད། ལུས་དབེན་གྱི་སྐབས་སུ་དམིགས་རྟེན་གསལ་པོ་བྱུང་ཡང་། རླུང་ཇི་ལྟ་བ་བཞིན་དུ་བར་མ་འདོད་ན། རྩའི་སྦུབས་ཐམས་ཅད་ནས། རླུང་སྤོས་རིང་གི་དུད་པའི་རྣམ་པ་ཅན་སྟོད་སྨད་

ཐམས་ཅད་ནས་དམིགས་པས་བཀུག་སྟེ། དམིགས་རྟེན་ལ་ཐིམ་པ་ཡང་ཡང་བྱས་པས་མྱུར་དུ་གནས་དེར་འདུས་ནས་རྟགས་རྣམས་འཆར་བས་རླུང་གི་བོགས་འདོན་ཁྱད་པར་བ་ཡིན་ནོ། དེ་ལྟར་བསྒོམ་པས་རླུང་འདུས་ཀྱང་ལུས་ཀྱི་གནས་གང་
ཡང་རུང་བར་ནད་སྐྱེད་ན། གང་ན་ས་དེ་ནས་ནད་ཁ་དོག་སྔོ་དམར་གྱི་རྣམ་པ་ཅན་རླུང་དང་ལྷན་ཅིག་བཀུག་སྟེ་དམིགས་རྟེན་ལ་ཐིམ་པ་ཡང་ཡང་བྱས་པས་རླུང་འདུ་ཞིང་ནད་སེལ་བའི་གདམས་པ་ཁྱད་པར་ཅན་ཡིན་གསུང་ངོ་། །རླུང་ཤ་ལྤགས་
མཚམས་སུ་ཞུགས་ཏེ་ཁོལ་བུར་སྐྲངས་ནས་ནན། གང་ནས་དེ་བདེ་བའི་ངོ་བོར་བལྟ་བ་དང༌། དེར་སེམས་བཟུང་ལ་གྲོགས་གཅིག་དང་རང་གཉིས་ཀས་རླུང་དུས་གཅིག་ཏུ་བཟུང་ལ་གྲོགས་ཀྱིས་ན་ས་དེ་མཉེ་མི་ཐུབ་པ་དང་དུས་མཉམ་དུ་བཏང་ངོ་། །ལུས་དབེན་
སོགས་གང་གི་སྐབས་སུ་ཡང་སེམས་རྨུགས་པ་དང་བྱིང་བ་སོགས་བྱུང་ན། རྩའི་ནང་ཐམས་ཅད་དང༌། ཁྱད་པར་དབུ་མའི་ནང་དུ་སྒྲོན་མེ་ཤིན་ཏུ་གསལ་བ་འོད་ཀྱིས་ཁྱབ་པ་འཚེར་ཞིང་དྭངས་པ་བསྒོམ་པར་བྱའོ། །འདི་གསལ་བའི་བོགས་འདོན་ཡིན་
ནོ། །དམིགས་པ་གསལ་ཡང་བདེ་ཉམ་ཆུང་ན། རྩའི་ནང་ཐམས་ཅད་བྱང་སེམས་སྐར་མ་ཤར་བ་ལྟ་བུས་གང་བ། བདེ་བ་ཆེན་པོའི་ངོ་བོར་ཞུ་བ་རྣམས་དབུ་མ་ལ་ཕྱོགས་པར་རྒྱུག་པ། ཁྱད་པར་སྤྱི་བོའི་ཧཾ་ཡིག་བཞུ་པ་དགའ་བ་བཞིའི་རིམ་པས་
འོང་བ་དང་འགྲོགས་ཏེ། ནོར་བུའི་རྩེར་སླེབ་པས་ལྷན་ཅིག་སྐྱེས་དགའ་མྱོང་བས་བསམ་པ་ནི། རླུང་འདུ་ཞིང་བདེ་བའི་བོགས་འདོན་པའི་གདམས་པ་ཡིན་ནོ། །རྨི་ལམ་བཙན་ཐབས་སུ་འཛིན་པ་ནི། རྨི་ལམ་འཛིན་པའི་འདུན་པ་ལེགས་པར་སྦྱངས་པའི་

མཚམས་ནས་གཉིད་ལོག་པའི་ཚེ། གྲོགས་རྨི་ལམ་འཛིན་པའི་ཚོད་ལ་མཁས་པ་ཞིག་གིས། རྨི་ལམ་ཡིན་ནོ། །རྨི་ལམ་ལ་རྨི་ལམ་དུ་ངོ་ཤེས་པར་གྱིས་ལ་དགེ་སྦྱོར་འདི་ལྟ་བུ་གྱིས་ཤིག །ཅེས་རྣ་ཁུང་དུ་དང་པོ་སྒྲ་ཆུང་དུ་སྒྲོགས། 
གཉིད་མ་སད་པའི་གདེང་རྙེད་པའི་མཚམས་ནས་ཅུང་ཆེ་བར་སྒྲོགས། དེ་ཐོས་པའི་རྐྱེན་བྱས་ནས་རྨི་ལམ་ངོ་ཤེས། དེ་ལྟར་ངོ་ཤེས་ནས་ཉིན་པར་གང་མ་བྱང་བའི་དགེ་དགེ་སྦྱོར་རྣམས་སྐྱོང༌། དང་པོ་མ་གོམས་བར་དུ་གཉིད་མྱུར་དུ་སད་འོང་བས་དེ་ལ་
ནི་སྙིང་གའི་ནོར་བུའི་དབུས་སུ་ཐིག་ལེ་ནག་པོ་སྲན་མ་ཙམ་ཞིག་ལ་སེམས་བཟུང༌། ཡང་སྔར་བཞིན་དགེ་སྦྱོར་སྐྱོང༌། ཁྱད་པར་རྨི་ལམ་ལོངས་སྐུར་ལྡང་བ་ལ་བསླབ་པར་བྱའོ། །དེ་ལྟར་བྱས་པས་རྨི་ལམ་མྱུར་དུ་ཟིན་པ་དང༌།  སད་འབྱམས་
གཅོད་པའི་གདམས་པ་གཉིས་སྣང་ངོ་། །ཤིན་ཏུ་གཅེས་པའི་གདམས་པ་སེམས་དཔའ་གསུམ་བརྩེགས་སུ་བྱ་བ་ལ། གཞི་དུས་ཀྱི་སེམས་དཔའ་གསུམ་བརྩེགས། ལམ་དུས་ཀྱི་སེམས་དཔའ་གསུམ་བརྩེགས། འབྲས་དུས་ཀྱི་སེམས་དཔའ་
གསུམ་བརྩེགས་ཏེ། གསུམ་ཚན་གསུམ་ཡོད་དོ། །དང་པོ་ནི། ད་ལྟར་གྱི་ལུས་རགས་པ་འདི་དམ་ཚིག་སེམས་དཔའ། དེའི་སྙིང་གའི་དང་པོར་ཆགས་པའི་ཐིག་ལེ་དཀར་དམར་ནི་ཡེ་ཤེས་སེམས་དཔའ། དེའི་ནང་གི་སྲོག་འཛིན་ཤིན་ཏུ་ཕྲ་བ་
ནི་ཏིང་ངེ་འཛིན་སེམས་དཔའ། དེ་བཞོན་པ་དང་བཅས་པ་ནི། སྒྱུ་ལུས་ཀྱི་བསྒྲུབ་གཞི་ཡིན་ནོ། །ལམ་དུས་ལ་བསྐྱེད་རིམ་དང་རྫོགས་རིམ་གཉིས་ལས། བསྐྱེད་རིམ་གྱིས་ནི་གོ་སླ་ལ། རྫོགས་རིམ་གྱིས་ནི་སྟོང་པ་བཞིའི་མཐར་ཤིན་ཏུ་ཕྲ་བའི་

རླུང་སེམས་ལས་སྒྱུ་ལུས་དངོས་སམ། རྗེས་སུ་མཐུན་པར་ལངས་ནས། སླར་ཡང་ཕུང་པོ་རྙིང་པའི་སྙིང་གར་ཞུགས་པ་ནི་ཡེ་ཤེས་སེམས་དཔའ། དེ་ལྟར་ལྡང་བ་དང་། འཇུག་པར་བྱེད་པའི་སེམས་ནི་ཏིང་ངེ་འཛིན་སེམས་དཔའ། དམ་ཚིག་སེམས་དཔའ་སྔར་
བཞིན། འབྲས་དུས་ཀྱི་སེམས་དཔའ་གསུམ་བརྩེགས་ནི་སློབ་པའི་དོན་གྱི་འོད་གསལ་གྱི་མཐར་རླུང་སེམས་ཙམ་ལས་ཁ་སྦྱོར་ཡན་ལག་བདུན་ལྡན་གྱི་སྐུར་བཞེངས་པ་དེས་མཆོག་གི་སྤྲུལ་སྐུ་ལ་སོགས་པའི་གཟུགས་རགས་པ་བཟུང་བའམ། གཞན་
དོན་དུ་འགྱུར་བར་གཟིགས་ནས་སླར་ཡང་ཕུང་པོ་རྙིང་པའི་ཐུགས་ཀར་ཡེ་ཤེས་སེམས་དཔའི་རྣམ་པར་ཞུགས་པ་ནི་ཡེ་ཤེས་སེམས་དཔའ། དེའི་ཐུགས་ལྷན་སྐྱེས་ཀྱི་ཡེ་ཤེས་ནི་ཏིང་ངེ་འཛིན་སེམས་དཔའ་སྤྲུལ་སྐུ་གསར་པའམ།    ཕུང་པོ་རྙིང་
པ་ནི་དམ་ཚིག་སེམས་དཔའོ། །གྲུབ་ཆེན་ས་ར་ཧ་ལྟ་བུ་ནི་ཕུང་པོ་རྙིང་པ་ལ་ཞུགས་པ་ཡིན་གསུང་ངོ་། །ཤིན་ཏུ་གཅེས་པས་སྙིང་ལ་ཆོངས། །ཕྲ་ཐིག་དང་རྡོར་བཟླས་སོགས་ཀྱི་རླུང་འདུས་ཀྱང་སྟོང་པ་བཞིའི་གོ་རིམ་ངེས་མེད་དུ་ཤར་ན།  ཅུང་ཟད་ཕན་ཚུང་
བས་དེ་མི་འཁྲུལ་བར་བྱ་བ་ནི། རྟགས་བཞི་དང་སྟོང་པ་བཞི་འཆར་བའི་གོ་རིམ་ལ་མཁས་པར་བྱས་ནས། སྣང་བ་ཤར་བ་ན་འདི་སྣང་བ་ཡིན། འདིའི་སྔོན་དུ་ས་ཆུ་ལ་ཐིམ་པ་ལ་སོགས་པ་རྣམས་སོང་བ་ཡིན། སྣང་བ་འདི་འགགས་པའི་རྗེས་སུ། སྣང་
བ་མཆེད་པ་འཆར་བ་ཡིན་སྙམ་དུ་ངེས་པར་བྱ། དེས་གཞན་གསུམ་ལའང་འགྲེའོ། །འདི་ནི་སྟོང་པ་བཞི་མི་འཁྲུལ་བར་བྱ་བའི་ཐབས་སོ། །རྡོར་བཟླས་ཀྱི་སྐབས་སུ་སྲོག་ཐུར་བསྲེ་བ་ནི། སྟེང་འོག་གི་སྣ་སྒོ་གཉིས་ནས་རླུང་ནང་དུ་འཇུག་པ་དུས་མཉམ་དང༌། 

སྙིང་གར་གནས་པ་དམིགས་རྟེན་ལ་སིམ་པའི་ཚུལ་གྱིས་དུས་མཉམ་དང༌། ཕྱིར་འགྲོ་བ་ཡང་དུས་གཅིག་ལ་འགྱེས་པ་ཡིན་གསུང་། ཐུགས་རྡོ་རྗེའི་གནས་པ་བྱས་ན་ཚེ་རིང་བའི་རྟེན་འབྲེལ་ཡོད་གསུང༌། བྱང་སེམས་འཛག་པ་བཙན་
ཐབས་སུ་འགོག་པ་ནི། རྐང་པ་གཡོན་པའི་རྟིང་ནས་རྡོ་རྗེའི་རྩ་བའི་རྩ་བསྡམས་ཤེས་པ་སྤྱི་བོའི་ཧཾ་ལ་གཏད། མིག་དང་ལྕེ་གྱེན་ལ་ལྡོག །རྒྱུ་མ་སྒལ་ཚིགས་ལ་སྦྱར། ཡན་ལག་གཉིས་སྙིང་གར་བསྣོལ། ཡན་ལག་གི་སོར་མོ་བསྐུམས། ངག་ནས་
ཧཱུཾ་རིང་པོ་རྔུབ་པའི་ཚུལ་དུ་དྲག་ཏུ་བརྗོད། ཡང་གཅིག་ལ་སྟེང་རླུང་དྲག་ཏུ་མནན། འོག་རླུང་གློད་ལ་བཞག །དཔེར་ན་རིལ་བ་ཞབས་ཚགས་ཅན་བཞིན་ནོ། གསུང་ངོ་། །རྨི་ལམ་དུ་འཛག་པ་ལ་ནི། ཉིན་པར་སྲོག་ལ་བབ་ཀྱང་བྱང་སེམས་མི་འཚོར་བ་བྱ་སྙམ་
པའི་འཕེན་པ་གལ་ཆེ་གསུང་། ཁྱད་པར་ཉལ་ཁའི་འཕེན་པ་དང༌། རྡོ་རྗེ་ཡང་རྐྱེན་དང་མི་ཕྲད་པ་བྱའོ། །མ་ཚོར་བར་འཛག་པ་ལ་ནི། བྱ་སྤྱོད་ནས་བཤད་པའི་སྲུང་སྐུད་ཀྱི་ཐབས་ཀྱིས་ཀྱང་ཐུབ་གསུང་ངོ་། །དེ་བྱ་ཐབས་ནི་བུ་མོས་བཀལ་བའི་སྐུད་པ་ཚོས་མའམ།
གུར་ཀུམ་གྱིས་བཙོས་པ་ལ། ཨོཾ་ཧ་ར་ཧ་ར། བྷན་དྷ་ནི་ཤུ་ཀྲ་དྷ་རི་ནི། སིད་དྷ་ར་ཐེ་སྭཱ་ཧཱ། ཞེས་སྟོང་བཟླས་པའི་སྲད་བུ་རྐེད་པ་ལ་བཅིངས་པས་འཛག་པ་བསྲུང་ངོ་།།  ༈  །།བཅོམ་ལྡན་འདས་ཁྱབ་བདག་རྡོ་རྗེ་འཆང་ཆེན་པོ་ལ་གུས་པས་ཕྱག་འཚལ་ལོ། །
བསྲེ་བའི་གདམས་ངག་ལ། ལམ་དུས་ཀྱི་སྐུ་གསུམ་དང་བསྲེ་བ་ལ་གསུམ་སྟེ། འདི་ལྟར་ལམ་དུས་ཀྱི་ཆོས་སྐུ་དང་བསྲེ་བ་དང༌། ལམ་དུས་ཀྱི་ལོངས་སྐུ་དང་བསྲེ་བ། ལམ་དུས་ཀྱི་སྤྲུལ་སྐུ་དང་བསྲེ་བ་གསུམ་མོ། །དང་པོ་ལ་གསུམ་སྟེ། གཉིད་སད་

དུས་སུ་ཆོས་སྐུ་དང་བསྲེ་བ་དང༌། གཉིད་ཀྱི་དུས་སུ་ཆོས་སྐུ་དང་བསྲེ་བ། འཆི་བའི་དུས་སུ་ཆོས་སྐུ་དང་བསྲེ་བའོ། །དང་པོ་ནི། ལུས་ཀྱི་གནད་ཆེ་སར་གནད་དུ་བསྣུན་པ་ལ་བརྟེན་ནས་སྟོང་པ་བཞི་བསྐྱེད་དེ། འོད་གསལ་སྟོང་པ་བཞི་པ་ཤར་བའི་དུས་སུ་
ལྟ་ཐོག་ཏུ་བཞག་ནས་བསྒོམ་པ་ཡིན་ལ། གནད་དུ་བསྣུན་པ་ལ་ཡང་སྒོ་གསུམ་གསུངས་ཏེ། འོག་སྒོར་ནོར་བུའི་དབུས་སམ། ནོར་བུའི་སྣ་རྩེ་དྷཱུ་ཏཱི་ལྟ་བུའི་མར་སྣར་རྫས་ཀྱི་ཐིག་ལེ་ཕྲ་མོ་བསྒོམ་པ་ལ་བརྟེན་ནས། དེ་བརྟན་པའི་མཐར། རོ་རྐྱང་གི་
རླུང་དྷཱུ་ཏཱིར་ཞུགས་ཤིང་ཐིམ་པ་ལ་བརྟེན་ནས་སྨིག་རྒྱུ་ལ་སོགས་པའི་རྟགས་བཞི་སྔོན་དུ་འཆར་ཞིང༌། དེའི་འོག་ཏུ་སྟོང་པ་དང༌། ཤིན་ཏུ་སྟོང་པ་དང༌། སྟོང་པ་ཆེན་པོ་ཞེས་བྱ་བ། མིང་གཞན་སྣང་བ་དང་། སྣང་བ་མཆེད་པ་དང༌། སྣང་བ་ཉེ་བར་ཐོབ་པ་
ཞེས་བྱ་བ་གསུམ་ཤར་བའི་མཐར། ཐམས་ཅད་སྟོང་པ་ཞེས་བྱ་བ་འོད་གསལ་ཆེན་པོ་འཆར་བ་ནི་སྒོ་དང་པོའོ། །གཞན་ཡང་སྙིང་གའི་སྣ་རྩེར་མི་ཤིགས་པ་སྔགས་ཀྱི་ཐིག་ལེ་བསྒོམ་པ་ལ་བརྟེན་ནས། དེ་བརྟན་པའི་མཐར། རོ་རྐྱང་གི་རླུང་དྷཱུ་ཏཱིར་ཞུགས་
ཤིང་ཐིམ་པ་ལ་བརྟེན་ནས། སྨིག་རྒྱུ་ལ་སོགས་པའི་རྟགས་བཞི་སྔོན་དུ་འཆར་ཞིང༌། དེའི་འོག་ཏུ་སྟོང་པ་དང༌། ཤིན་ཏུ་སྟོང་པ་དང༌། སྟོང་པ་ཆེན་པོ་ཞེས་བྱ་བ་མིང་གཞན་སྣང་བ་དང༌། སྣང་བ་མཆེད་པ་དང༌། སྣང་བ་ཉེ་བར་ཐོབ་པ་ཞེས་བྱ་བ་གསུམ་ཤར་བའི་
མཐར།  ཐམས་ཅད་སྟོང་པ་ཞེས་བྱ་བ་འོད་གསལ་ཆེན་པོ་འཆར་བ་ནི་སྒོ་གཉིས་པའོ། །ཡང་གདོང་གི་སྣ་རྩེར་འོད་ཀྱི་ཐིག་ལེ་ཞེས་པ། རླུང་འོད་ཟེར་ལྔ་པ་སྣ་བུག་ནས་རྒྱུ་བའི་འཇུག་གནས་ལྡང་གསུམ། མ་བཅོས་པ་རྡོ་རྗེ་གསུམ་གྱི་རང་གདང་སུ་འཆར་བ་བསྒོམ་

ཞིང༌། དེ་ཡང་དྷཱུ་ཏཱི་ནས་བྱེད་པར་མོས་པའི་རྡོ་རྗེའི་བཟླས་པ་གོམས་པའི་མཐར་རོ་རྐྱང་གི་རླུང་དྷཱུ་ཏཱིར་ཞུགས་ཤིང་ཐིམ་པ་ལ་བརྟེན་ནས་དང་པོར་སྨིག་རྒྱུ་ལྟ་བུ་དང༌།  གཉིས་པ་དུ་བ་ལྟ་བུ་དང༌། གསུམ་པ་མེ་ཁྱེར་ལྟ་བུ་དང༌། བཞི་པ་མར་མེ་
འབར་བ་ལྟ་བུའི་ཉམས་འབྱུང་སྟེ། རིམ་པ་བཞིན་ས་ཆུ་ལ་ཐིམ་པ་དང༌། ཆུ་མེ་ལ་ཐིམ་པ་དང༌། མེ་རླུང་ལ་ཐིམ་པ་དང༌། རླུང་རྣམ་ཤེས་ཀྱི་སྣང་བ་དང་པོ་ལ་ཐིམ་པ་ལས་འབྱུང་ངོ་། །དེས་ན་སྟོང་པ་དང་པོའི་དུས་སུ་སྣང་བ་གཞན་གང་ཡང་མི་འཆར་
བར་ཡུལ་དུ་གང་སྣང་ཐམས་ཅད་མཚན་མོའི་ནམ་མཁའ་དྲི་མ་མེད་པ་ལ། ཟླ་བའི་འོད་ཟེར་ཀྱིས་ཁྱབ་པ་ལྟ་བུའི་དཀར་ལམ་གྱི་སྣང་བ་འབྱུང༌། དེ་ནས་སྣང་བ་དེ་ཡང་རིམ་གྱིས་བསྡུས་ནས་སྣང་བ་གཞན་གང་ཡང་མི་འཆར་བར་ཡུལ་དུ་གང་སྣང་ཐམས་
ཅད་མཚན་མོའི་ནམ་མཁའ་དྲི་མ་མེད་ལ་ཉི་འོད་ཀྱིས་ཁྱབ་པ་ལྟ་བུའི་དམར་ལམ་གྱི་སྣང་བ་འབྱུང༌། དེ་ནས་སྣང་བ་དེ་ཡང་རིམ་གྱིས་བསྡུས་ནས་སྣང་བ་གཞན་གང་ཡང་མི་འཆར་བར། ཡུལ་དུ་གང་སྣང་ཐམས་ཅད་མཚན་མོ་སྲོད་ཀྱི་ནམ་མཁའ་དྲི་མ་མེད་
པ་ལ་མཚམས་ཀྱི་སྨག་གིས་ཁྱབ་པ་བཞིན་དུ་ནག་ལམ་གྱི་ཉམས་འབྱུང༌། དེའི་སྟོད་དང་སྨད་ལ་དྲན་པ་མི་ཉམས་ཤིང༌། བར་དུ་རླུང་ཐིམ་པའི་མཐུས་དྲན་པ་ཉམས་པ་འབྱུང་ངོ་། །དེ་ནས་སྣང་བ་དེ་ཡང་བསྡུས་ནས་མཚན་མོ་ཐོ་རངས་ཀྱི་ནམ་མཁའ་ཉི་
ཟླ་སྨག་གི་འོད་དང་བྲལ་བའི་ནམ་མཁའི་རང་མདོག་ཇི་ལྟ་བ་བཞིན་དུ། འོད་གསལ་མཐའ་དབུས་མེད་པ་ཤིན་ཏུ་དྭངས་པའི་ཉམས་འཆར་ཏེ། དེ་དག་གི་བཤད་པ་ནི་སྔ་མ་རྣམས་ལའང་ཤེས་པར་བྱའོ། །དེ་ནི་སྒོ་གསུམ་པའོ། །གཉིས་པ་གཉིད་ཀྱི་འོད་

གསལ་ཆོས་སྐུ་དང་བསྲེ་བའི་ཚུལ་ནི། གོང་གི་སྒོ་གསུམ་པོ་གང་རུང་ཅིག་གིས་སྟོང་པ་བཞི་དྲངས་པའི་མཚམས་ནས། མཚན་མོ་གཉིད་དུ་འགྲོ་ཁར་མི་ཤིགས་པའི་ཐིག་ལེ་བསྒོམ་པའམ། རྡོ་རྗེ་བཟླས་པ་གཉིས་གང་རུང་ཉམས་སུ་བླངས་པ་ལ་བརྟེན་ནས་
སྔར་བཤད་པའི་རྟགས་བཞི་དང༌། སྟོང་པ་བཞི་འཆར་ཞིང༌། དེའི་མཐར་འོད་གསལ་འཆར་བའི་དུས་སུ་ལྟ་ཐོག་ཏུ་བཞག་ནས་བསྒོམ་པ་ཡིན། སྤྱིར་གཞི་དུས་སུ་གཉིད་དུ་འགྲོ་བའི་ཚེ་རླུང་སྙིང་གར་རང་ཤུགས་ཀྱིས་འདུས་པ་ལ་བརྟེན་ནས། སྟོང་
པ་བཞི་དང་འོད་གསལ་ཆ་མཐུན་ཙམ་ཞིག་འཆར་བ་ཡོད་ལ། དེ་ཤེས་ནས་གཉིད་ཀྱི་འོད་གསལ་འཛིན་པའི་གདམས་ངག་ཉམས་སུ་བླངས་ན། སྟོང་པ་བཞི་འཆར་བའི་གནད་ཡོད་དོ། །དེ་ཡང་གཉིད་ཀྱི་དུས་སུ་རྨི་ལམ་འཆར་བ་དང་མི་འཆར་
བའི་དུས་གཉིས་ལས་རྨི་ལམ་མི་འཆར་བའི་དུས་སུ་གཉིད་ཀྱི་འོད་གསལ་འཛིན་ལ། དེ་ཡང་གཉིད་དུ་སོང་བའི་ཐུན་སྟོད་ཀྱི་སྐབས་ཡིན་ནོ།  །གསུམ་པ་འཆི་བའི་དུས་སུ་འཆི་བའི་འོད་གསལ་ཆོས་སྐུ་དང་བསྲེ་བའི་ཚུལ་ནི། དེ་ལྟར་གྱི་དུས་
སུ་གཉིད་སད་དུས་དང༌། གཉིས་དུས་སུ་སྔར་བཤད་པ་བཞིན་དུ་འོད་གསལ་ཆོས་སྐུ་དང་བསྲེ་བ་ལ་སྦྱར་བ་གཅིག་གིས། འཆི་བའི་དུས་སུ་ས་ཆུ་ལ་ཐིམ་པ་སོགས་ཀྱི་རྟགས་དང་པོ་ཤར་བའི་དུས་སུ་སྙིང་གར་མི་ཤིགས་པའི་ཐིག་ལེ་བསྒོམ་པ་དང༌། 
སྙིང་གའི་དྷཱུ་ཏཱིའི་དབུས་ནས་རླུང་འཇུག་གནས་ལྡང་གསུམ་གྱི་རྡོ་རྗེའི་བཟླས་པ་བྱས་ནས། གཞི་དུས་ཀྱི་འཆི་བའི་དུས་སུ་སྙིང་གར་རླུང་རང་ཤུགས་ཀྱིས་འདུ་བ་ཡོད་པའི་གནད་ཀྱིས་སྔར་བཤད་པའི་རྟགས་རྣམས་དང་སྟོང་པ་བཞི་སྔར་བཤད་

པ་བཞིན་འཆར་ལ། དེ་ལ་འཆི་བའི་ཚེ་སྟོང་པ་རང་ཤུགས་ཀྱིས་འཆར་བའི་འོད་གསལ་ནི། མའི་འོད་གསལ་ཡིན་ལ། སྔར་གཉིད་སད་པ་དང༌། གཉིས་དུས་བསྒོམ་པའི་འོད་གསལ་ནི་བུའི་འོད་གསལ་ཡིན་ཞིང༌། དེ་གཉིས་འཆི་བའི་
འོད་གསལ་གྱི་དུས་སུ་འདྲེས་པ་ལ་འོད་གསལ་མ་བུ་འདྲེས་པ་ཞེས་ཟེར་བ་ཡིན་ནོ། །གཉིས་པ་ལམ་དུས་ཀྱི་དུས་སུ་ལོངས་སྐུ་དང་བསྲེ་བ་ལ་གསུམ་སྟེ། གཉིད་སད་དུས་ཀྱི་སྒྱུ་མའི་ལོངས་སྐུ་དང་བསྲེ་བ་དང༌། གཉིད་ཀྱི་དུས་སུ་རྨི་ལམ་ཤར་
བའི་རྨི་ལམ་གྱི་སྒྱུ་མའི་ལོངས་སྐུ་དང་བསྲེ་བ་དང༌། འཆི་བའི་འོད་གསལ་མཐར་བར་དོ་དངོས་སམ། བར་དོ་དང་རྗེས་སུ་མཐུན་པའི་སྒྱུ་ལུས་ལོངས་སྐུ་དང་བསྲེ་བའོ། །དང་པོ་ནི། སྔར་བཤད་པའི་སྒོ་གསུམ་གང་རུང་གི་འོད་གསལ་གྱི་ཏིང་
ངེ་འཛིན་བསྐྱེད་པའི་དུས་སུ་འབད་པ་སྐྱེ་ན། འོད་གསལ་ཇི་ཙམ་གནས་གནས་སུ་མཉམ་པར་འཇོག །སྔར་རླུང་ཐིམ་པ་སླར་ལངས་པའི་མཐུས་ཏིང་ངེ་འཛིན་དེ་ལས་ལྡང་བར་རྩོམ་པའི་ཚེ། དེའི་མཐར་དང་པོའི་མགོན་པོ་ཡབ་ཡུམ་
གྱི་སྐུར་ལྡང་བར་བྱའོ་སྙམ་པའི་འཕེན་པ་བཏང་ནས། ཆུ་དྭངས་པ་ལ་ཉ་ལྡང་བའི་ཚུལ་དུ་འོད་གསལ་དེའི་ངང་ལས་སྐུ་དེར་དཀྲོངས་ཀྱིས་ལྡང་སྟེ། སྒུ་མའི་སྐུ་དོ་ལས་སེམས་བཟུང་སྟེ་ཇི་ཙམ་གནས་ཀྱི་བར་དུ་འཇོག་པའོ། །གཉིས་པ་
གཉིད་ཀྱི་དུས་རྨི་ལམ་ཤར་བའི་རྨི་ལམ་གྱི་སྒྱུ་ལུས་དང་བསྲེ་བ་ནི་སྔར་བཤད་པ་ལྟར་གྱི་གཉིད་ཀྱི་འོད་གསལ་ཤར་བའི་ཚེ་འབད་ནས་ཇི་ཙམ་གནས་གནས་སུ་མཉམ་པར་འཇོག །སྔར་རླུང་ཐིམ་པ་ལས་སླར་ལངས་པའི་མཐུས་ཏིང་ངེ་

འཛིན་དེ་ལས་ལྡང་བར་རྩོམ་པའི་ཚེ་དེའི་མཐར་རྨི་ལམ་ཕལ་པ་གཞན་དུ་མ་བཤོར་བར། དང་པོའི་མགོན་པོ་ཡབ་ཡུམ་གྱི་སྐུར་ལྡང་བར་བྱའོ་སྙམ་དུ་འཕེན་པ་བཏང་ནས། ཆུ་དྭངས་པ་ལ་ཉ་ལྡང་བའི་ཚུལ་དུ་འོད་གསལ་གྱི་ངང་ནས་སྐུ་དེར་དཀྲོངས་ཀྱིས་ལངས་
ཏེ། སྒྱུ་མའི་སྐུ་དེ་ལ་སེམས་བཟུང་སྟེ་ཇི་ཙམ་གནས་ཀྱི་བར་དུ་འཇོག་པའོ། །གསུམ་པ་འཆི་བའི་འོད་གསལ་གྱི་མཐར་བར་དོ་དངོས་སམ་བར་དོ་དང་རྗེས་སུ་མཐུན་པའི་སྒྱུ་ལུས་ལོངས་སྐུ་དང་བསྲེ་བ་ནི། སྔར་བཤད་པ་ལྟར་གྱི་འཆི་བའི་དུས་སུ་འོད་གསལ་མ་བུ་
བསྲེས་ནས་འོད་གསལ་ཇི་ཙམ་གནས་གནས་སུ་མཉམ་པར་འཇོག །སྔར་རླུང་ཐིམ་པ་སླར་ལངས་པའི་མཐུས་ཏིང་ངེ་འཛིན་དེ་ལས་ལྡང་བར་རྩོམ་པའི་ཚེ། དེའི་མཐར་བར་དོ་ཕལ་བའི་ལུས་སུ་མི་ལྡང་བར། དང་པོའི་མགོན་པོ་ཡབ་ཡུམ་གྱི་སྐུར་
ལྡང་བར་བྱའོ་སྙམ་པའི་འཕེན་པ་བཏང་ནས། ཆུ་དྭངས་པ་ལ་ཉ་ལྡང་བའི་ཚུལ་དུ། འོད་གསལ་གྱི་ངང་ལས་དེར་དཀྲོངས་ཀྱིས་ལྡང་སྟེ། སྒྱུ་མའི་སྐུ་དེ་ལ་སེམས་བཟུང་སྟེ་ཇི་ཙམ་གནས་ཀྱི་བར་དུ་མཉམ་པར་འཇོག་པའོ། །འདི་ལ་གཉིས་
ཡོད་དེ། སྒྱུ་མའི་ལོངས་སྐུ་བསྒོམ་པ་ཙམ་མིན་པར། གཞན་ལ་བར་དོ་གྲུབ་པའི་དུས་སུ། རང་གི་ལུས་དོན་སྟེང་ནས་སྔར་བཤད་པའི་སྒྱུ་མའི་སྐུར་སྐྱེས་པ་ཡིན་ན། བར་དོར་མཆོག་འགྲུབ་པ་ཡིན་ནོ། །དེ་ལྟར་མ་ནུས་པས། བར་དོ་རང་དགའ་བའི་ལུས་བླངས་
པ་ཡིན་ཀྱང༌། ཡིད་ཀྱི་ངོར་བར་དོའི་ལུས་ཐ་མལ་པའི་སྣང་བ་རེ་ཞིག་མི་འཆར་བར། དང་པོའི་མགོན་པོ་ཡབ་ཡུམ་དུ་ཤར་བའི་ལོངས་སྐུའི་བསྲེ་བ་བྱུང་ནའང་ཤིན་ཏུ་ཁྱད་ཆེ་བ་ཡིན་ནོ། །གསུམ་པ་ལམ་དུས་ཀྱི་སྤྲུལ་སྐུ་དང་བསྲེ་བ་ལ་གསུམ་ལས། དང་

པོ་གཉིད་སད་པའི་དུས་ཀྱི་སྤྲུལ་སྐུ་དང་བསྲེ་བ་ནི། སྔར་བཤད་པ་ལྟར་གཉིད་སད་དུས་ཀྱི་འོད་གསལ་གྱི་ངང་ལས་སྒྱུ་མའི་སྐུར་རྣམ་སྨིན་གྱི་ལུས་འདི་ལས་ལོགས་སུ་བྱེ་སྟེ་སྒྱུ་མའི་ཏིང་ངེ་འཛིན་བསྒོམ་པའི་མཐར་རྣམ་སྨིན་གྱི་ཕུང་
པོ་འདི་ཉིད་ལ་ཞུགས་ཏེ། རྣམ་སྨིན་གྱི་ཕུང་པོ་མི་བསྐྱོད་པར་གསལ་བའི་ཐུགས་ཀར་ཡེ་ཤེས་སེམས་དཔའི་ཚུལ་གྱིས་གནས་པའོ། །འདི་ནི་འབྲས་བུའི་ལོངས་སྐུ་མ་དག་པའི་སེམས་ཅན་གྱི་མིག་གི་ལམ་དུ་མི་འགྱུར་བ་དེའི་མཐུས། སྒྱུ་
འཕྲུལ་ཆེན་མོ་ལྟ་བུའི་མངལ་དུ་ལུས་རགས་པའི་སྐྱེ་བ་བཟུང་ནས་སྤྲུལ་པའི་སྐུ་དེ་སེམས་ཅན་མ་དག་པས་ཀྱང་མཐོང་བ་དང་འདྲ་བར་ལམ་དུས་ཀྱི་སྒྱུ་མའི་ལོངས་སྐུ་སེམས་ཅན་གཞན་གྱི་ཤའི་མིག་གིས་མ་མཐོང་བ་དེ་རགས་པའི་ལུས་ལ་ཞུགས་པ་
ན། དེས་བཟུང་ནས་མི་བསྐྱོད་པར་སྣང་བའི་རགས་པའི་ལུས་ཤའི་མིག་གི་ཡུལ་དུ་གྱུར་པ་ལ་སྤྲུལ་སྐུ་ཞེས་ཐ་སྙད་བཏགས་པ་དང༌། ཡང་སྒྱུ་མའི་ལོངས་སྐུ་དེས་རགས་པའི་སྐུ་སེམས་ཅན་གཞན་གྱི་ཤའི་མིག་གིས་མཐོང་བར་སྤྲུལ་པ་
ལ་སྤྲུལ་སྐུ་ཞེས་ཐ་སྙད་བྱའོ། །གཉིས་པ་གཉིད་དུ་སོང་ནས་རྨི་ལམ་འཆར་བའི་དུས་སུ་སྤྲུལ་སྐུ་དང་བསྲེ་ཚུལ་ནི། སྔར་བཤད་པ་བཞིན་གཉིད་ཀྱི་འོད་གསལ་གྱི་ངང་ལས་ལོངས་སྐུར་ལངས་ཏེ། སྒྱུ་མ་ལྟ་བུའི་ཏིང་ངེ་འཛིན་བསྒོམ་པའི་
མཐར། སྔར་གྱི་རྣམ་སྨིན་གྱི་ལུས་ལ་ཞུགས་ནས། སྙིང་གར་ཡེ་ཤེས་སེམས་དཔའི་ཚུལ་གྱིས་གནས་པ་དང༌། ལོངས་སྐུ་དེས་རགས་པའི་སྐུ་སྤྲུལ་པ་ནི་སྤྲུལ་སྐུ་དང་བསྲེ་བ་ཞེས་བྱ་སྟེ། དེའི་གོ་དོན་ནི་སྔར་བཤད་པ་ལྟར་རོ། །གསུམ་པ་འཆི་བའི་

འོད་གསལ་གྱི་མཐར་སྤྲུལ་སྐུ་དང་བསྲ་བའི་ཚུལ་ནི། འཆི་བའི་འོད་གསལ་སྔར་བཞིན་བསྒོམས་པ་ཅིག་གིས་འཆི་བའི་འོད་གསལ་གྱི་མཐར་ལོངས་སྐུར་ལངས་ནས། སྒྱུ་མ་ལྟ་བུའི་ཏིང་ངེ་འཛིན་བསྒོམས་པའི་རྗེས་སུ། གང་འདོད་པའི་སྐྱེ་གནས་ཁྱད་
པར་ཅན་དུ་སྐྱེ་བའི་འཕེན་པ་བཏང་ནས། སྐྱེ་གནས་གང་ཡིན་པ་དེར་བར་དོ་ཤི་བའི་སྟོང་པ་བཞི་སྔར་གོམས་པའི་ལམ་དང་བསྲེས་ནས་སྐྱེ་བ་ལེན་པ་ལ་སྤྲུལ་སྐུ་དང་བསྲེ་བ་ཞེས་བྱ་སྟེ། དེའི་དོན་སྔར་ལྟར་རོ།།       །།དེ་ལྟར་སྔར་བཤད་པ་ལྟར་
གྱི་རླུང་གི་ནུས་པ་ཐོབ་ན་ཤིན་ཏུ་ལེགས་པས་དེ་ལྟར་བྱ་ལ། དེ་ལྟ་བུ་མ་ཐོབ་ན་ཡང་ད་ལྟར་གྱི་དུས་སུ་འཆི་བའི་ཚེ་རྟགས་བཞི་དང་སྟོང་པ་བཞི་འཆར་བ་རྣམས་ཡིད་ལ་དྲན་པར་བྱས་ལ། ཡང་ཡང་དུ་གོམས་པར་བྱ་ཞིང༌། འོད་གསལ་གྱི་མཐར་བར་དོ་འགྲུབ་
པའི་དུས་སུ་བར་དོ་ལ་ལོངས་སྐུར་ལྡང་བ་སོགས་མན་ངག་ཀྱང་ཡང་གོམས་པར་བྱས་ནས། ད་གཟོད་འཆི་བའི་དུས་ཀྱི་ཚེ་རྟགས་བཞི་དང་སྟོང་པ་བཞི་འཆར་བ་རྣམས་ངོས་ཟིན་པ་དང༌། བར་དོའི་དུས་སུ་བར་དོ་ཟིན་པ་སོགས་ལ་ཁྱད་ཤིན་ཏུ་ཆེ་བར་མངོན་ནོ། །དེ་ནི་
བསྲེ་བའི་མན་ངག་གི་གནད་བསྡུས་པ་ཡིན་ནོ། །འཕོ་བ་ལ་གདམས་ངག་སོ་སོ་ནས་མི་འདྲ་བ་མང་པོ་ཡོད་ཀྱང༌། དཔལ་སཾ་བྷུ་ཊ་དང༌། རྡོ་རྗེ་མཁའ་འགྲོ་དང༌། རྡོ་རྗེ་གདན་བཞི་གསུམ་ནས་གསུངས་པ་རྣམས་དོན་འདྲ་བར་སྣང་ལ། བདེ་མཆོག་སྡོམ་འབྱུང་
དང༌། འཇམ་དཔལ་ཞལ་ལུང་ལས་གསུངས་པ་གཉིས་ཀྱང་སྔ་མ་གཉིས་དང་མཐུན་ཤས་ཆེ་བས། ཡིད་ཆེས་པའི་ཁུངས་ཁྱད་པར་ཅན་ནས་འབྱུང་བ་འཕོ་བའི་གདམས་པ་ལ་རྒྱས་བསྡུས་གཉིས་ལས། རྒྱས་པ་ནི། སྒོ་དགུར་ཡི་གེ་བཀོད་ནས། དེ་ལ་གསལ་

སྣང་བརྟན་པོ་རྙེད་པའི་སྒོ་ནས་སྒོ་དགུའི་རླུང་ངེས་པར་བྱ་བ་སྔོན་དུ་བཏང་ནས། ལྟེ་བའི་བུམ་པ་ཅན་ལ་ནུས་པ་རྙེད་པའི་མཚམས་ནས་འཕོ་བ་དངོས་གཞིའི་དམིགས་པ་སྐྱོང་བ་ཡིན་ནོ། །དེ་གྲུབ་ཀྱང་བསྡུས་པ་བྱེད་པ་ན། རང་ཡེ་ཤེས་མཁའ་
འགྲོ་མའམ། ཡི་དམ་གྱི་ལྷ་གང་རུང་དུ་གསལ་བའི་ངང་ནས། སྙིང་ག་ཆོས་ཀྱི་འཁོར་ལོ་ཁ་ཐུར་དུ་བལྟ་བའི་འཁོར་ལོའི་ལྟེ་བའི་དྷཱུ་ཏཱིའི་ནང་དུ་རྣམ་ཤེས་ཀྱི་ངོ་བོ་ཧཱུཾ་ཡིག་སྔོན་པོ་ཁ་ཐུར་དུ་བལྟ་བ་ཞིག་བསྒོམ། དེའི་མགོ་བོའི་འོག་ཏུ་རྣམ་ཤེས་ཀྱི་
བཞོན་པའི་རླུང་གི་ངོ་བོ་ཡུཾ་ཡིག་སྔོན་པོ་མགོ་ཐུར་དུ་བལྟ་བ་ཞིག་དང༌། དེའི་མགོ་བོའི་འོག་ཏུ་ཧི་དཀར་པོ་མགོ་ཐུར་དུ་བལྟ་བ་ཞིག་བསྒོམ། ཧཱུཾ་ཡིག་གི་ཞབས་སྐྱུའི་སྟེང་དུ་རྣམ་ཤེས་ཀྱི་བཞོན་པའི་རླུང་གི་ངོ་བོ་ཡུཾ་ཡིག་སྔོན་པོ་མགོ་གྱེན་དུ་བལྟ་
བ་དང་དེའི་དབུས་སུ་ཀ་ཡིག་དཀར་པོ་མགོ་གྱེན་དུ་བལྟ་བ་ཞིག་བསྒོམ་སྟེ། སྟེང་འོག་གི་ཧི་ཀ་གཉིས་ནི་རྣམ་ཤེས་ཀྱི་རླུང་གི་བཞོན་པ་ཅན་སྙིང་གའི་གནས་ནས་གྱེན་དུ་སྤྱི་གཙུག་ནས་འབྱིན་པའི་ཐབས་སོ། །དེ་ནས་ལུས་གནད་བཅོས་ནས་
རླུང་ཕྱི་རོལ་དུ་འགྲོ་བའི་ཚེ་སྙིང་གའི་རྩ་འཁོར་གྱེན་དུ་ཕྱོགས་པར་བྱས་ཏེ། སྙིང་གའི་དྷཱུ་ཏཱིའི་ནང་ནས་ཧཱུཾ་ཡུཾ་ཧི་གསུམ་མགོ་བོ་གྱེན་དུ་བལྟས་ཏེ་སྔོན་དུ་རྒྱུ་ཞིང་ཡུཾ་ཀ་གཉིས་ཧཱུཾ་གི་གཤམ་ནས་མགོ་གྱེན་དུ་བལྟས་ཏེ། རྗེས་སུ་རྒྱུ་བའི་ཚུལ་
གྱིས་སྤྱི་བོའི་ཚངས་བུག་ལ་རེག་པའི་བར་དུ་འགྲོ་བར་བསམས་ལ། རླུང་ནང་དུ་འཇུག་པའི་ཚེ། སྔར་གྱི་གོ་རིམ་དེ་ལས་ལྡོག་སྟེ་སྙིང་གར་འོངས་ནས་སྙིང་གའི་རྩ་འཁོར་ཁ་ཐུར་དུ་ཕྱོགས་པར་བསམ། དེ་ལྟ་བུའི་ཚུལ་གྱིས་རླུང་འགྲོ་འོང་གཉིས་

དང༌། ཡི་གེ་ལྔ་སྦྲགས་ཏེ་བསྒོམ་པའི་མཐར་ཆེད་དུ་གཏད་མི་དགོས་པར་རང་གི་ངང་གིས་རླུང་དྷཱུ་ཏཱིར་འཇུག་ཐུབ་པ་དང༌། སྤྱི་གཙུག་ཏུ་ཟ་བ་དང༌། འཁྲིག་པ་སོགས་འབྱུང་འབྱུང་གི་བར་དུ་སྦྱངས་ལ། ལས་སྦྱོར་གྱི་དུས་སུ་སྤྱི་གཙུག་ཚངས་པའི་
བུ་ག་ཟང་ཐལ་གྱིས་ཕྱེ་བར་བསམས་ལ། དེའི་སྟེང་གི་ནམ་མཁའ་ལ་བླ་མ་དང་ཡི་དམ་དབྱེར་མེད་དུ་བཞུགས་པའི་ཐུགས་ཀར་འཕོ་བར་བྱའོ། །འདི་ནི་འཆི་ལྟས་བྱུང་ནས་བཟློག་པའི་ཐབས་བྱས་ཀྱང་མི་བཟློག་པར་མཐོང་ན། ནད་ཀྱིས་མ་
ཕོག་པའི་གོང་ཟླ་བ་དྲུག་ཙམ་ནས་བྱ་བར་གསུངས་སོ། །དེ་གཉིས་ནི་བསྲེ་བ་དང་འཕོ་བ་ཞེས་བྱ་བའི་མན་ངག་ཁྱད་ཆོས་སུ་གྲགས་པ་ཡིན་ལ། དེའི་སྔ་མ་ནི་ཕ་རྒྱུད་གསང་བ་འདུས་པའི་སྒོ་ནས་ལེགས་པར་ཤེས་དགོས་པ་ཡིན་ལ། ཕྱི་མ་ནི་
རྣལ་འབྱོར་མའི་རྒྱུད་རྣམས་ལས་ཤེས་དགོས་པ་ཡིན་ནོ། །ཚུལ་གནས་གྲུ་གཟིངས་རིགས་པའི་སྐྱ་བ་འཛིན། །དེད་དཔོན་བཤེས་གཉེན་མཆོག་གི་ཞབས་བཏུད་ནས། །ཉིད་ཀྱི་ཐུགས་བཅུད་ཞལ་གྱི་གདམས་པ་མཆོག །ཡི་གེར་
བཀོད་ལ་སྲུང་མས་གྲོགས་མཛོད་ཅིག །དེ་ལ་ཞི་ལྷག་གི་མཚན་ཉིད་དང༌། རྒྱུ་ཚོགས་བསྟན་པའི་རིམ་པ་ལ་སོགས་པ་མཐའ་དག་པར་བྱང་ཆུབ་ལམ་གྱི་རིམ་པར་ཤེས་པར་བྱ་ལ། འདིར་ནི་དེ་དག་གི་སྐབས་སུ་མེད་དུ་མི་རུང་བའི་ཞལ་ཤེས་དག་
འབྲི་བར་བྱའོ། །དེ་ཡང་ཞི་ལྷག་གི་སྐབས་སུ་ཡང་བྱིང་རྒོད་གཅོད་པ་ཤིན་ཏུ་གལ་ཆེ་བས། བྱིང་རྒོད་བཙན་ཐབས་སུ་སེལ་ཚུལ་ནི། བྱིང་རྒོད་ཤས་ཆུང་ལན་རེ་ཙམ་ལས་མི་འབྱུང་ན། སྐབས་གཞན་ནས་འབྱུང་བ་ལྟར་དྲན་ཤེས་བསྟེན་ཚུལ་

ལ་མཁས་པས་སེལ་ལ། བྱིང་རྒོད་ཤིན་ཏུ་ཤས་ཆེ་ཞིང་ཡང་ཡང་འབྱུང་བ་ལ་ནི། འདི་ལྟར་བྱིང་བ་དང་རྨུགས་པ་ཡང་ཡང་བྱུང་བ་ན། རང་གི་སེམས་དང་ནམ་མཁའ་གསལ་སྟོང་གཉིས་དབྱེར་མེད་དུ་བསྲེས་ནས་བསྒོམས་
ན་སེམས་གསལ་ལ་དྭངས་ཤིང་དམིགས་པ་ལ་འདོད་པ་བཞིན་གནས་པ་ཅིག་འོང་བ་ཡིན་ནོ། །རྒོད་པ་ལ་ནི་རླུང་སྦྱོར་བྱས་ཏེ་ནང་དུ་བཟུང་བས། སེམས་ཡང་གནས་ཤིང་རིག་པ་དྭངས་སྙིགས་ཕྱེ་ནས་འོང་བ་ཡིན་ཏེ། བྱིང་རྒོད་བཙན་ཐབས་སུ་
གཅོད་པའི་ཞལ་ཤེས་སོ། །གང་ལ་འཇོག་པའི་དམིགས་པ་དང༌། ཇི་ལྟར་འཇོག་པའི་དམིགས་ཚུལ་དང༌། དམིགས་པ་བསྒོམས་པས་མྱོང་བ་སྐྱེ་ཚུལ་དང༌། བྱིང་རྒོད་ཕྲ་རགས་ཀྱི་དབྱེ་བ་དང་ཁྱད་པར་རྣམས་ཤེས་པར་བྱ་དགོས་སོ། །ལྷག་མཐོང་
ལ་དགག་བྱ་དེའི་ཚད་འཆད་ཚུལ་ནི། ཐོག་མར་བློ་ལྷན་སྐྱེས་ལ། ང་ཙམ་དེ་ཇི་ལྟར་འཆར་ལྟ། དེ་ངེས་ནས། ང་ཙམ་དེ་ངའོ་སྙམ་པའི་བློ་ལ་ཇི་ལྟར་སྣང་བ་ལྟར། སྣང་ཚུལ་ངེས་ནས་ངའོ་སྙམ་པའི་བློ་འདིས་ང་དེ་ཇི་ལྟར་བཟུང་ངེས་པར་བྱེད་པ་སྟེ། དེ་ལ་
ཡང་སྔོན་དུ་སྣང་བའི་འཆར་ཚུལ་དང༌། དེ་ནས་ཞེན་པའི་འཆར་ཚུལ་གཉིས་ལ་རིམ་པ་བཞིན་ཐ་དད་དུ་གཉེན་པོ་བསྟེན་དགོས་སོ། །བལྟ་ཚུལ་ཡང་ངའོ་སྙམ་པའི་གློ་མ་ཤོར་བར་བྱས་ནས། བློ་གཞན་ཞིག་གིས་ཟུར་ནས་བལྟ་དགོས་པ་ཡིན་ཏེ། དེ་
ལྟར་བལྟས་པ་ན་ཐོག་མར་ཕུང་པོ་འཆར་བ་དང༌། མི་འཆར་བ་གཉིས་དང༌། འཆར་བ་ལ་ཡང་ང་དེ་ཕུང་པོའི་དཀྱིལ་ན་གནས་པ་ལྟར་དུ་འཆར་བ་དང༌། ཕུང་པོ་ལས་གཞན་མི་འཆར་བ་དང༌། མི་འཆར་བ་ལ་ཡང་ཅི་མེད་ཀྱི་སྟོང་སང་བ་ལྟ་བུ་དང༌།

 ཁ་དོག་གཟུགས་ཀྱི་རྣམ་པ་ལྟ་བུ་འཆར་བ་ནི་འཆར་ཚུལ་རྣམ་དག་མིན་ནོ། །དེས་ན་བློ་ལྷན་སྐྱེས་འདི་ལ་ང་དེ་ཡུལ་གང་ལ་ཡང་ལྟོས་པ་མེད་པ་འདྲ་བའི་རང་ངོས་ནས་ལྷང་ངེ་འཆར་བ་ཞིག་འཆར་ལ། དེ་ཉིད་ཐ་སྙད་ཧྲང་ངེ་བ་དང༌། ཕོབ་ཕོབ་པ་དང༌། ནུས་
པ་ཧང་ངེ་བ་དང༌། ལམ་མེ་བ་དང༌། གང་དང་སྦྱར་ཡང་འཆར་བ་འདྲ་བ་ཅིག་འོང་ངོ་། །སྣང་བ་དེ་ཡང་ཡུན་ཐུང་བས་ཕྲེང་ཙམ་རེ་ལས་མི་འཆར་རོ། །དེ་ཡང་བློ་དེ་དང་མཉམ་དུ་སྔོན་ནས་གྲུབ་གྲུབ་པ་ཞིག་དྲན་པ་ལྟར་དུ་འཆར་རོ། །འཆར་ཚུལ་དེ་ལ་
འང་ཕུང་པོ་དང་གཅིག་ཐ་དད་གཉིས་ཀའི་འཆར་ཚུལ་འབྱུང་ངོ་། །དེ་ཡང་ང་ན་ཞེས་པ་དང༌། ངའི་ལག་པ་ན་ཞེས་པ་ལྟ་བུའོ། །ལྷན་སྐྱེས་ཀྱི་སྣང་བ་དེ་མ་དོར་བར་ང་བྱ་བ་བྱེད་དོ། །ཞེས་པ་ལྟ་བུ་ནི་ངར་ཞེན་པ་ཡིན་ནོ། །ངའི་སྙམ་པའི་བློ་ནི་ང་འགྲོ་ང་སྡོད་སྙམ་པ་
རྣམས་སོ། །དེ་ལྟར་འཆར་ཚུལ་ངེས་ནས་དེ་ལྟར་གྲུབ་ན། ཕུང་པོ་ལས་གཅིག་ཐ་དད་གང་རུང་ལས་མི་འདའ་བའི་ཚུལ་དང༌། གཅིག་ཐ་དད་གཉིས་ཀ་ལ་གནོད་པ་ཡོད་པའི་ཚུལ་བསམ་སྟེ། ང་སྣང་བ་དེ་ལྟར་གྲུབ་པ་མི་འདུག་པར་ལྷང་གིས་ངེས་པ་ན་ངེས་
ཤེས་ལྷང་ལྷང་བ་བར་མ་ཆད་དུ་སྐྱོང་བ་ནི་སྐྱོང་ཚུལ་གྱི་གནད་དམ་པའོ། །དེའི་ཚེ་ཡང་དགག་བྱ་གསར་དུ་གསལ་བཏབ་ནས། དེ་ལྟར་དུ་མེད་སྙམ་དུ་བྱེད་པ་མ་ཡིན་ཏེ། དང་པོར་དགག་བྱ་གསལ་བཏབ་སྟེ། དེ་ལྟར་མེད་པར་ངེས་པའི་ངེས་ཤེས་ལྷང་
གིས་སྐྱེས་པའི་མེད་དགག་དེ་ཉིད་ལ་རྩེ་གཅིག་ཏུ་འཇོག་པའོ། །དེ་ལ་གནད་བཞིར་བྱས་ན། དང་པོ་དགག་བྱ་ངེས་པ། གཉིས་པ་ཁྱབ་པ་ངེས་པ། གསུམ་པ་ཕྱོགས་ཆོས་ཀྱི་ཟུར་དང་པོ་ངེས་པ། བཞི་པ་ཕྱོགས་ཆོས་ཀྱི་ཟུར་གཉིས་པ་ངེས་པ་དང་

བཞི་ཡིན་ལ། ཚད་མ་བཞིར་བྱས་ན། དགག་བྱའི་འཆར་ཚུལ་ངེས་པའི་ཚད་མ། གཅིག་ཐ་དད་གང་རུང་ངེས་པའི་ཚད་མ། གཅིག་ཏུ་མ་གྲུབ་པར་ངེས་པའི་ཚད་མ། ཐ་དད་དུ་མ་གྲུབ་པར་ངེས་པའི་ཚད་མ་དང་བཞིའོ། །དེ་ལ་ཕོགས་
འདོན་པ་ནི། མཉམ་རྗེས་ཀྱི་སྐྱོང་ཚུལ་གཉིས་ལ་མཁས་པས་འདོན་པ་ཡིན་ལ། གེགས་སེལ་ལ་ཆད་ལྟ་ནི། གནད་དང་པོའི་ཚད་མ་ངེས་ན་མིང་འབྱུང་ཡང༌། བདག་ཆད་ཀྱིས་དོགས་པའི་འཇིགས་པ་ནི། རྗེས་ཐོབ་ཀྱི་སྣང་བ་སྐྱོན་མེད་
འདི་ཁས་སེལ་ནུས་སོ། །སྟོང་ཉིད་རྒྱང་ཆད་དུ་བསྒོམ་ན་བདེན་གྲུབ་ཀྱི་རྟག་ལྟ་བསྒོམ་པར་འགྱུར་བའི་བློ་དང་བསྲེས་ནས་དབྱེར་མེད་དུ་བསྒོམ་མོ། །ད་ཡི་བའི་འཆར་ཚུལ་ནི། ངའོ་སྙམ་པའི་བློ་སྤྱི་འདིའི་འཆར་ཚུལ་ང་ཡིའོ་སྙམ་དུ་བསམས་
པ་ན། བློ་དེ་དང་མཉམ་དུ་ཡིད་ཆད་དུ་ཆར་ཆར་བ་འདྲ་བ་ཅིག་འཆར་ལ། དེ་ཉིད་སྣང་བ་ལྟར་དུ་གྲུབ་ན། མིག་རྣ་སོགས་དང་གཅིག་ཐ་དད་གང་རུང་དུ་གྲུབ་ངེས་ལ། གཅིག་ཏུ་གྲུབ་ན་ཐ་དད་གཏན་མེད་དུ་འགྱུར་བས་མིག་གིས་ཀྱང་སྒྲ་ཐོས་པར་འགྱུར་ལ། 
རྣ་བས་ཀྱང་གཟུགས་མཐོང་བ་སོགས་སུ་འགྱུར་རོ། །ཐ་དད་དུ་གྲུབ་ན། ང་ཡིའོ་སྙམ་པའི་བློ་དེ་ཉིད་ཀྱིས་ཡུལ་ལ་ལོངས་སྤྱོད་པ་ཡོད་པ་དང༌། ང་ཡི་བ་རྣམས་ང་ཡི་བདེ་བ་སྒྲུབ་བྱེད་མ་ཡིན་པར་འགྱུར་བས། དེ་ལྟར་ངེས་པ་དྲངས་ནས་སྐྱོང་ཚུལ་
སྔར་ལྟར་བྱེད་པ་ཡིན་ནོ། །དེ་ནས་ཤེས་པའི་འཆར་ཚུལ་ལ་བལྟས་ཏེ། དེ་ཡང་ཡུལ་རང་དབང་དུ་སྤྱོད་པ་འདྲ་བའི་ཚུགས་ཐུབ་ཏུ་འཆར་རོ། །དེ་ཡང་ངེས་པ་འདྲེན་ཚུལ་དང༌། སྐྱོང་ཚུལ་མཉམ་རྗེས་སོགས་ཐམས་ཅད་སྔར་དང་འདྲའོ། །དེ་ནས་རང་

རྒྱུད་ཀྱིས་བསྡུས་པའི་ཕུང་པོའི་སྟེང་དུ་གཏན་ལ་ཕབ་སྟེ་བསྒོམ་མོ། །དེ་ནས་གང་ཟག་གཞན་དང་རང་རྒྱུད་ཀྱིས་མ་བསྡུས་པའི་ཆོས་ཐམས་ཅད་ཀྱི་སྟེང་དུ་བསྒོམ་མོ། །དེའི་འཆར་ཚུལ་ནི། ཀ་བ་ལྟ་བུ་དེ་སྔར་ནས་གྲུབ་གྲུབ་པ་འདྲ་བ་བརྟན་ཚུགས་པའི་རྣམ་པར་
འཆར་རོ། །ཐ་སྙད་དུ་ཡོད་པར་བཤད་པ་ནི་མིང་ཙམ་ཞིག་ཡོད་པ་ཡིན་ལ། རིགས་པས་མེད་པར་སྒྲུབ་པ་ནི་བློ་མ་རིག་པས་ཡུལ་རྣམས་རང་དབང་དུ་བཟུང་བ་ལྟར་མེད་པར་བསྒྲུབ་པ་ཡིན་ནོ།  །ཞལ་ཤེས་གནད་ཀྱི་ཐིམ་ཡིག་ཟབ་ཟབ་ཨྀྠི།།   །།

༄༅།  །དཔལ་གསང་བ་འདུས་པའི་རྡོ་རྗེ་སེམས་དཔའ་མཉེས་པར་བྱེད་པའི་ཆོ་གའི་ངག་འདོན་གྱི་རིམ་པ་བཞུག་སོ།  ། 

༄༅།  །དཔལ་གསང་བ་འདུས་པའི་རྡོ་རྗེ་སེམས་དཔའ་མཉེས་པར་བྱེད་པའི་ཆོ་གའི་ངག་འདོན་གྱི་རིམ་པ་ནི། ནང་མཆོད་གཏོར་མ་ལྟར་བྱིན་གྱིས་བརླབ། སྔོན་འགྲོའི་གཏོར་མའང་བྱིན་གྱིས་བརླབས་
ལ་རང་གི་ཐུགས་ཀའི་ཧཱུྃ་གི་འོད་ཟེར་ལྕགས་ཀྱུའི་རྣམ་པ་ཅན་གྱིས་ཕྱོགས་སྐྱོང་བཅོ་ལྔ་འཁོར་དང་བཅས་པ་སྤྱན་དྲངས་ནས་ཕྱོགས་མཚམས་རྣམས་སུ་གནས་པ་ནི། ཤར་དུ་རྡོ་རྗེ་མཚོན་ཆ་སེར་པོ་ཞེས་
པ་ནས་འདུས་པའི་ལྷ་ཤེས་རབ་མ་དང་བཅས་པའི་སྐུར་བཞེངས་པའི་མགྲོན་རྣམས་ཀྱི་ལྗངས་རྣམས་ཧཱུཾ་ལས་བྱུང་བའི་རྡོ་རྗེ་རྩེ་གཅིག་པ་དམར་པོ་འོད་ཀྱི་སྦུ་གུ་ཅན་དུ་གྱུར། ཨོཾ་ཨཱཿཧྲཱིཿཞེས་སོགས་ཀྱིས་
ཆུ་བཞི་ཕུལ་ནས། ཨོཾ་ཨཱཿ་དུས་གསུམ་སྐྱེས་པ་ཀུན་དང་ཕྱོགས་བཅུ་ཡི། །ཞེས་པ་ནས། ཞི་བ་དང་ནི་བསྲུང་བར་མཛད་དུ་གསོལ། ཧཱུྃ་ཞེས་པའི་བར་གྱིས་གཏོར་མ་ཕུལ་ནས། ཞལ་བསིལ་དང་ཕྱག་བཀྲུ་བའི་
ཕྱིར་མཆོད་ཡོན་དང་སོ་རྩི་ཕུལ་ལ། ཨོཾ་ཨཱཿ་ད་ཤ་དི་ཀ་ལོ་ཀ་པཱ་ལ་ས་པ་རི་ཝ་ར་པུཥྤེཔྲ་ཏཱི་ཙྪ་ཧཱུཾ་སྭཱ་ཧཱ། ཞེས་མེ་ཏོག་དང༌། དེ་བཞིན་དུ་པུཥྤེའི་གནས་སུ་དྷཱུ་པ་ནས་ཤཔྟའི་བར་བཅུག་ལ་ཉེར་སྤྱོད་དང་ཨོཾ་ད་

ཤ་དིག་ཅེས་སོགས་ཀྱི་རྗེས་སུ། ཨོཾ་ཨཱཿ་ཧཱུྃ། ཞེས་བཏགས་པས་ནང་མཆོད་དབུལ། མ་རྙེད་ཡོངས་སུ་མ་ཤེས་དང༌། །གང་ཡང་ནུས་པ་མ་མཆིས་པས། །འདིར་ནི་བྱ་བ་གང་བགྱིས་པ། །དེ་ཀུན་
ཁྱོད་ཀྱིས་བཟོད་མཛད་རིགས། །ཞེས་བཟོད་པར་གསོལ། ཡི་གེ་བརྒྱ་པ་བརྗོད་ལ་ཨོཾ་ཨཱཿ་ཧཱུྃ་བཛྲ་མུཿཞེས་པས་གཤེགས་སུ་གསོལ། །དེ་ནས་བདག་བསྐྱེད་ཀྱི་མཆོད་པ་བསངས་སྦྱངས་བསྐྱེད་བྱིན་གྱིས་བརླབས་ལ། ཡིད་ཀྱི་
རོལ་པ་ཞེས་པ་ནས། སེམས་ནི་བྱང་ཆུབ་དམ་པར་བསྐྱེད་པར་བགྱི། །ཞེས་པའི་བར་གྱིས་སྐྱབས་འགྲོ་སེམས་བསྐྱེད་བྱ། དེ་ནས་ཨོཾ་ཨཱཿ་ཧཱུྃ་བཛྲ་ས་ཏཱ་རང་གི་སྙིང་གར་ཟླ་བའི་དཀྱིལ་འཁོར་ལ་གནས་པའི་ཧཱུཾ་གི་འོད་
ཟེར་གྱིས་བདག་ཉིད་ཀྱི་སྒོ་གསུམ་གྱི་དྲི་མ་སྦྱངས། འོད་ཟེར་ཕྱིར་འཕྲོས་པས་རང་བཞིན་གྱི་གནས་ནས་བླ་མ་དང་གཉིས་སུ་མེད་པའི་རྡོ་རྗེ་འཆང་གི་དཀྱིལ་འཁོར་སྤྱན་དྲངས། མཆོད་ཡོན་འབུལ་བ་ནས་ཡང་དག་
ཉིད་དུ་ད་ནི་གནས་པར་བགྱི། ཞེས་པའི་བར་སྒྲུབ་ཐབས་བཞིན་བྱ། རང་གི་ལག་མཐིལ་གཉིས་སུ་ཨ་ཨ་ལས་བྱུང་བའི་ཟླ་བའི་དཀྱིལ་འཁོར་གཉིས་ཀྱི་སྟེང་དུ་ཧཱུཾ་ཧཱུཾ་ལས་བྱུང་བའི་རྡོ་རྗེ་འབར་བ་རེ་རེ། དེ་དག་ཞུ་
ནས་ལག་པ་ལ་ཐིམ་པས་ལག་པ་རྡོ་རྗེའི་རང་བཞིན་དུ་གྱུར། ཨོཾ་ཤུདྡྷ་དྷརྨཱཿསིདྡྷ་བཛྲ་ཧཱུཾ། ལྐོག་མའི་དབུས་སུ་ཧྲཱིཿལས་པདྨ་དམར་པོ་འདབ་མ་བརྒྱད་པ་ལྕེའི་ཐད་ཀའི་འདབ་མ་གཅིག་ལྕེར་གྱུར་པའི་སྟེང་དུ་ཧཱུཾ་

ལས་བྱུང་བའི་རྡོ་རྗེ་འབར་བ་དེ་ཞུ་བ་ལྕེ་ལ་ཐིམ་པས་ལྕེ་རྡོ་རྗེའི་རང་བཞིན་དུ་གྱུར། བཛྲ་ཛི་ཧྭ་ཧཱུཾ། དེ་ནས་མེ་ཏོག་དང༌། འབྲུ་དང་བཅས་པའི་མཆོད་ཡོན་གྱི་སྣོད་ཆུས་བཀང་བ་མདུན་དུ་བཞག་ལ། །ཨོཾ་ཨཱཿབིགྷྣཱནྟ་ཀྲྀཏ་ཧཱུཾ་ཞེས་ལན་བཅུ་བཟླས། རྡོ་རྗེ་འཛིན་
པ་མདུན་དུ་དམིགས་ལ་ཐལ་མོ་སྦྱོར་ཏེ། ཕྱག་འཚལ་བསྟོད་ཅིང་ཕྱག་འཚལ་བསྟོད། །ཕྱག་འཚལ་བསྟོད་དེ་ཕྱག་འཚལ་འདུད། །གུས་པས་ཁྱོད་ལ་བདག་གསོལ་འདེབས། །རྡོ་རྗེ་སེམས་དཔར་བདག་སྒྲུབ་ཤིག །ཅེས་པས་གསོལ་བ་
གདབ། དེ་ནས་ཨོཾ་སྭ་བྷཱ་ཝ་ཤུདྡྷ་སརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། ཆོས་རྣམས་ཀྱི་ངོ་བོ་རྒྱུ་འབྲས་གསུམ་རང་གི་མཚན་ཉིད་ཀྱིས་གྲུབ་པས་སྟོང་པའི་སྟོང་པ་ཉིད་དུ་གྱུར། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ལན་གསུམ་བརྗོད། ཨོཾ་ཨཱཿ
ཧཱུྃ་བཛྲ་སཏྭ་མ་ནུ་སྨ་ར་ས་མ་ཡ་ཏིཥྛ་ཨེ་ཥ་སྟྭཾ་དྷ་ར་ཡཱ་མི་བཛྲ་སཏྭ་ཧི་ཧི་ཧི་ཧི་ཧཱི་ཧཱུྃ། སྟོང་པའི་ངང་ལས་སྣ་ཚོགས་པདྨ་དང་ཟླ་བའི་གདན་ལ་རང་ཉིད་རྡོ་རྗེ་སེམས་དཔའ་སྐུ་མདོག་དཀར་པོ་དཀར་ནག་དམར་བའི་ཞལ་གསུམ་ཕྱག་དྲུག་ཅེས་སོགས་
ནས་དཔེ་བྱད་བཟང་པོ་བརྒྱད་ཅུས་བརྒྱན་པ། རེག་བྱ་རྡོ་རྗེ་མ་དཀར་མོ་དཀར་ནག་དམར་པའི་ཞལ་གསུམ་ཞེས་པ་མ་གཏོགས་རྡོ་རྗེ་འཆང་གི་བསྐྱེད་ཆོག་ལྟར་བྱ་བའམ། ཡང་ན་རང་ཉིད་རྡོ་རྗེ་སེམས་དཔའ་སྐུ་མདོག་སྟོན་ཀའི་ཟླ་བ་ལྟར་དཀར་བ་ཞལ་
གཅིག་ཕྱག་གཉིས་ཀྱི་གཡས་རྡོ་རྗེ་དང་གཡོན་དྲིལ་བུ་འཛིན་པས་ཡུམ་ལ་འཁྱུད་པ། རལ་པའི་ཐོར་ཚུགས་ཅན། ཤིན་ཏུ་སྒེག་པའི་ཉམས་ཅན་ལྷ་རྫས་ཀྱི་གོས་ཀྱི་གཤོལ་དང་སྨད་གཡོགས་དང་རིན་པོ་ཆེའི་རྒྱན་ཅན།    རང་དང་འདྲ་བའི་

རེག་བྱ་རྡོ་རྗེ་མ་དཀར་མོས་མགུལ་ནས་འཁྱུད་པ་སེམས་དཔའི་སྐྱིལ་སྐྲུང་གིས་བཞུགས་པ། དེའི་སྤྱི་བོར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ཧཱུྃ་གི་འོད་ཟེར་གྱིས་སྤྱན་དྲངས་པའི་གནོད་མཛེས་སྔོན་པོ་ནག་དཀར་དམར་
བའི་ཞལ་གསུམ་ཕྱག་དྲུག་གི་གཡས་རྡོ་རྗེ་འཁོར་ལོ་རིན་པོ་ཆེ། གཡོན་ཐུགས་ཀར་ཞགས་པས་བཟུང་ནས་སྡིག་མཛུབ་མཛད་ཅིང་པདྨ་རལ་གྲི་འཛིན་པ་མདུན་དུ་འདུག་སྟེ་བདག་གིས་ཅི་ཞིག་བགྱི་ཞེས་བཀའ་ནོད་པ་ལ། ཕྱོགས་བཅུར་
སེ་གོལ་གཏོག་ཅིང་། ཨོཾ་སུམྦྷ་ནི་སུམྦྷ་ཧཱུྃ། གྲྀཧྞ་གྲྀཧྞ་ཧཱུྃ། གྲྀཧྣཱ་པ་ཡ་གྲྀཧྣཱ་པ་ཡ་ཧཱུཾ། ཨཱ་ན་ཡ་ཧོ་བྷ་ག་ཝཱན་བིདྱཱ་རཱ་ཛ་ཧཱུཾ་ཕཊ། ཅེས་གནོད་མཛེས་ལ་བོས་ནས་བགེགས་ཟུང་ལ་ཁུག་ཅིག་ཅེས་བཀའ་བསྒོས་པས། གནོད་མཛེས་ཀྱི་ཕྱག་
གཡས་ཀྱི་དང་པོའི་རྡོ་རྗེ་དེ་རྡོ་རྗེ་ལྕགས་ཀྱུར་གྱུར་ནས་བགེགས་ཀྱི་གཙོ་བོ་ཕྱོགས་སྐྱོང་བཅུའི་སྙིང་ག་ནས་ལྕགས་ཀྱུས་བཀུག །མགྲིན་པ་ཞགས་པས་བཅིངས་ནས་བཀུག་སྟེ། ཕྱི་རོལ་ཏུ་ཧཱུཾ་རིང་པོ་ལས་གྲུབ་པའི་ཁྲོན་པ་འབྲུབ་ཁུང་གི་རྣམ་པ་ཅན་དུ་
བཅུག་པར་གྱུར། རང་གི་ཐུགས་ཀའི་ཧཱུཾ་ལས་སྤྲོས་པའི་ཁྲོ་བོ་རྡོ་རྗེ་ཕུར་བུ་སྟོད་བདུད་རྩི་འཁྱིལ་བ་སྔོན་པོ་སྔོ་དཀར་དམར་བའི་ཞལ་གསུམ་ཕྱག་དྲུག་གི་གཡས་སྣ་ཚོགས་རྡོ་རྗེ་འཁོར་ལོ་གཏུན་ཤིང་གཡོན་ཐུགས་ཀར་ཞགས་པས་བཟུང་ནས་སྡིགས་
མཛུབ་མཛད་ཅིང་དྲིལ་བུ་དགྲ་སྟ་འཛིན་པ། ལྟེ་བ་མན་ཆད་མདུད་རྩེ་གཅིག་པའི་དབྱིབས་ཅན་གྱི་ཕུར་བུ་མེ་དཔུང་རབ་ཏུ་འབར་བ་བཅུར་གྱུར་ཏེ་ཕྱོགས་སྐྱོང་འཁོར་བཅས་ཀྱི་མགོ་བོར་ཟུག་པར་བསམ་ལ། ཨོཾ་གྷ་གྷ་ཞེས་སོགས་བརྗོད། དེ་ནས་ཕུར་

བུའི་སྤྱི་བོ་ནས་བརྡུངས་པར་བསམས་ལ། ཨོཾ་བཛྲ་མུངྒ་ར་བཛྲ་ཀཱི་ལཱ་ཡ་ཀོ་ཊཱ་ཡ་ཧཱུཾ་ཧཱུཾ་ཕཊ། ཅེས་པ་བཅུ་བརྗོད་ལ། གནོད་མཛེས་ཀྱི་ཕྱག་མཚན་རྡོ་རྗེ་ལྕགས་ཀྱུ་དེ་རྡོ་རྗེ་ཐོ་བ་མེ་འབར་བར་གྱུར་པས་ཤར་ནས་བརྩམས་ཏེ་ཕྱོགས་བཞི་
དང་མེ་ནས་བརྩམས་ཏེ་མཚམས་བཞི་ལ་སོགས་པའི་ཕུར་བུའི་སྤྱི་བོ་ནས་བརྡུངས་བས་བགེགས་རྣམས་ཀྱི་སྤྱི་བོ་ནས་རྐང་མཐིལ་གྱི་བར་དུ་ཕུར་བུས་བཏབ་པས་ལུས་ངག་ཡིད་གསུམ་གཡོ་འགུལ་མེད་པར་གྱུར། ཕུར་བུ་ལས་
འོད་ཟེར་འབར་བ་འོག་ཏུ་འཕྲོས་པས་རྡོ་རྗེའི་ས་གཞི། ལོགས་སུ་འཕྲོས་པས་རྡོ་རྗེའི་ར་བ། སྟེང་དུ་འཕྲོས་པས་རྡོ་རྗེའི་གུར། གུར་གྱི་འོག་ར་བའི་སྟེང་དུ་རྡོ་རྗེའི་བླ་བྲེ། ཕྱི་རོལ་གྱི་ཕྱོགས་མཚམས་ཐམས་ཅད་དུ་ཡེ་ཤེས་ཀྱི་མེ་རབ་ཏུ་འབར་
བ་འཕྲོ་བར་གྱུར། དེ་ནས་ཨོཾ་ཨཿབཛྲ་སཏཱ་ཨརྒྷཾ་པྲ་ཏཱིཙྪ་ཧཱུཾ་སྭཱཧཱ།  ཞེས་སོགས་ཀྱི་མཆོད་ལ། ཨོཾ་བཛྲ་ས་ཏྭ་ཨོཾ་ཨཱཿཧཱུཾ། ཞེས་པས་ནང་མཆོད་དབུལ། དེ་ནས། རི་བོང་འཛིན་འོད་ལྟར་དཀར་རེག་བྱ་རྡོ་རྗེ་མས་འཁྱུད་སྐུ། མཉམ་མེད་ཡོན་ཏན་
གཏེར་གྱུར་སངས་རྒྱས་ལྔ་ཡི་གཙོར་གྱུར་པ། །མ་རིག་མུན་པའི་རྒྱུད་ཀྱི་ཚོགས་ཀུན་རབ་ཏུ་བཅོམ་པ་ཡི། །ཕྱག་ན་རྡོ་རྗེ་ནམ་མཁའི་མཐར་ཐུག་ཇི་སྲིད་རྒྱལ་གྱུར་ཅིག །ཅེས་པས་བསྟོད། དེ་ནས་མདུན་བསྐྱེད་བྱ་བའི་ཚུལ་ནི། ཧཱུྃ་ལན་བདུན་
བཟླས་པའི་བ་བྱུང་དང༌། སྔར་གྱི་མཆོད་ཡོན་གྱི་ཆུ་བ་སྲེས་པ་ཨོཾ་བཛྲ་རེ་ཁེ་ཧྲཱིཿཞེས་པས་མཎྜལ་ལ་བྱུག་ཅིང༌། ཆུ་བཅས་ལྕི་བ་སྦྱིན་པ་སྟེ། །སྐྱང་ནུལ་བྱ་བ་ཚུལ་ཁྲིམས་ཡིན། །གྲོགས་མ་སོགས་བསལ་བཟོད་ཡིན་ཏེ། །བྱ་བ་རྩོམ་པ་བརྩོན་

འགྲུས་ཡིན། །སྐད་ཅིག་རྩེ་གཅིག་བསམ་གཏན་ཏེ། །རི་མོ་མཉམ་པ་ཤེས་རབ་ཡིན། །ཐུབ་པའི་མཎྜལ་འདི་བྱས་པས། །ཕ་རོལ་ཕྱིན་དྲུག་རྙེད་པར་འགྱུར། །ལྷ་མི་ཁྱད་པར་ཅན་སྐྱེ་ཟླ་ལྟར་གཟི་འཕགས་ཤིང༌། །ནད་
ཀུན་ལས་གྲོལ་གསེར་གྱི་མདོག་དང་འདྲ་བར་འགྱུར། རྒྱལ་རིགས་འབྲུ་དང་གསེར་སོགས་འབྱོར་པས་གང་བར་འགྱུར། །དེ་ན་བདེ་གཤེགས་མཆོག་གི་ཁྱིམ་གྱི་ལས་བྱའོ། ཞེས་བརྗོད། དེ་ནས་བིགྷྣཱནྟ་ཀྲྀཏ་བརྗོད་ཅིང་སྔར་གྱི་མཆོད་ཡོན་གྱི་
ཆུས་ལག་པ་གཉིས་བསངས་ལ། མཎྜལ་གྱི་དབུས་སུ་མེ་ཏོག་གི་ཚོམ་བུ་དགོད། ལག་པ་གཡས་པའི་མཐིལ་དུ་ཟླ་བའི་སྟེང་ཧཱུཾ་ཧཱུཾ་ཧཱུཾ་གསུམ། རྡོ་རྗེ་དང་བཅས་པའི་སོར་མོའི་རྩེ་མོས་མཎྜལ་གྱི་སྟེང་དུ་ལན་གསུམ་བསྣུན་པས་དེའི་སྒྲ་དང་
ཧཱུཾ་གི་འོད་ཟེར་གྱིས་བསྐུལ་བས་ས་གཡོས་པའི་གསེབ་ནས་སའི་ལྷ་མོ་སེར་མོ་ལུས་ཕྱེད་ཐོན་པ་དགའ་བ་དང་ལྡན་པའི་ཐུགས་ཅན་ཞི་བ་ན་བཟའ་དཀར་པོ་མནབས་པ། རྒྱན་བཟང་པོ་སྣ་ཚོགས་པས་བརྒྱན་པ། ཞལ་གཅིག་ཕྱག་གཉིས་ཀྱི་གཡས་
པ་སྐྱབས་སྦྱིན་གྱི་ཕྱག་རྒྱ་དང༌། གཡོན་པས་གསེར་གྱི་བུམ་པ་བསྣམས་པ་བྱུང་ནས་བདག་གིས་ཅི་ཞིག་བགྱི་ཞེས་བཀའ་ནོད་པ་ལ། ཨོཾ་ཨཱཿ་ཧྲཱིཿ་པྲ་ཝ་ར་ཞེས་སོགས་ཀྱིས་ཆུ་བཞི་དབུལ།  ཨོཾ་པྲི་ཐི་ཝཱི་དེ་ཝི་ས་པ་རི་ཝཱ་ར་པུཥྤཾ་པྲ་ཏཱི་ཙྪཱ་ཧཱུཾ་
སྭཱ་ཧཱ།  ཞེས་རོལ་མོའི་བར་གྱིས་མཆོད་ལ། ཨོཾ་པྲི་ཐི་ཝཱི་དེ་ཝི་ས་པ་རི་ཝཱ་ར་ཨོཾ་ཨཱཿ་ཧཱུྃ། ཞེས་པས་ནང་མཆོད་དབུལ། རྡོ་རྗེ་དྲིལ་བུ་འཛིན་པས། སྐྱོབ་པ་སངས་རྒྱས་ཐམས་ཅད་ཀྱི། །སྤྱོད་པའི་ཚུལ་གྱི་ཁྱད་པར་དང༌། །ས་དང་ཕ་རོལ་

ཕྱིན་རྣམས་ལ། །ལྷ་མོ་ཁྱོད་ནི་དབང་དུ་གྱུར། །སྐྱོབ་པ་ཤཱཀྱ་སེངྒེ་ཡིས། །ཇི་ལྟར་བདུད་ཀྱི་དཔུང་བཅོམ་ལྟར། །དེ་བཞིན་བདག་གིས་བདུད་ཀྱི་དཔུང༌། །ཕམ་པར་བྱས་ཏེ་དཀྱིལ་འཁོར་འདི། །ཞེས་ལན་གསུམ་བརྗོད་དེ་གསོལ་བ་བཏབ་པས། དེ་ལྟར་
གྱིས་ཤིག་ཅེས་གསུངས་ནས་དེ་ཉིད་ལ་ཐིམ་པར་གྱུར། དེ་ནས་མཎྜལ་གྱི་སྟེང་དུ་ལག་པ་བཞག་ལ། ཨོཾ་མེ་དི་ནི་བཛྲཱི་བྷ་བཛྲ་བནྡྷ་ཧཱུཾ། ས་གཞི་རྡོ་རྗེའི་རང་བཞིན་དུ་བཅིངས་པར་གྱུར། དེ་ནས་ལག་པའི་མེ་ཏོག་གིས་དཀྱིལ་འཁོར་རིམ་པ་
གསུམ་པ་བྲིས་ལ། རིམ་པ་ནང་མའི་དབུས་སུ་པདྨ་འདབ་བརྒྱད། ལྷ་སོ་སོའི་་གནས་སུ་ཐུན་མོང་དང་ཐུན་མོང་མ་ཡིན་པའི་གདན་སྒྲུབ་ཐབས་ནས་འབྱུང་བ་ལྟར་རམ། ཡང་ན་གཙོ་བོ་ལ་གདན་ཟླ་བ། དེ་བཞིན་གཤེགས་པ་བཞི་ལ་རིམ་པ་
བཞིན་པད་འདབ་ལ་འཁོར་ལོ། རིན་པོ་ཆེ། པདྨ། སྣ་ཚོགས་རྡོ་རྗེ། ཁྲོ་བོ་བཅུ་ལ་ཉི་མ། ལྷ་ལྷག་མ་རྣམས་ལ་ཟླ་གདན་བཀོད་པའི་སྟེང་དུ། ཧཱུཾ་ཁཾ་ནས་ཧཱུཾ་བཅུའི་བར་གྱི་ས་བོན་རྣམས་འདྲི། དེ་ནས་བིགྷྣཱནྟ་ཀྲྀཏ་བཟླ་ཞིང་སྔར་གྱི་མཆོད་ཡོན་
གྱི་ཆུས་ལན་གསུམ་བསངས་ལ། དངོས་པོ་མེད་པས་སྒོམ་པ་མེད་ཅེས་པ་ནས། བྱང་ཕྱོགས་པ་རྣམས་ལ་སྣ་ཚོགས་རྡོ་རྗེའི་གདན་ཞེས་པའི་བར་རམ། ཡང་ན་དབུས་སུ་ཟླ་བ་ཞེས་སོགས་གོང་བཞིན་བསྐྱེད། དེ་རྣམས་ཀྱི་སྟེང་དུ་ཧཱུཾ་ཁཾ་
ནས་ཧཱུཾ་བཅུ་རྣམས་འོད་ཟེར་འབར་བ་དང་བཅས་པ་དེ་རྣམས་ཡོངས་སུ་གྱུར་པ་ལས་ལྷ་སོ་གཉིས་བསྐྱེད་པའམ། ཡང་ན་ས་བོན་རྣམས་ཡོངས་སུ་གྱུར་པ་ལས་རྡོ་རྗེ་གཉིས་འཁོར་ལོ་ཞེས་པ་ནས་རྡོ་རྗེ་དང་རྡོ་རྗེ་དེ་རྣམས་ཡོངས་སུ་གྱུར་པ་ལས་ལྷ་སུམ་ཅུ་

སོ་གཉིས་སུ་རིམ་གྱིས་གྱུར་པ་ནི་གདན་དབུས་མའི་སྟེང་དུ་རྡོ་རྗེ་འཆང་སྔོན་པོ་མི་བསྐྱོད་པའི་དབུ་རྒྱན་ཅན་ཞེས་པའམ། ཡང་ན་མི་བསྐྱོད་པ་ནག་པོ་རྡོ་རྗེ་སེམས་དཔའི་དབུ་རྒྱན་ཅན་ནག་དཀར་དམར་བའི་ཞལ་གསུམ་ཞེས་པ་ནས་གནོད་
མཛེས་ཀྱི་བར་སྒྲུབ་ཐབས་བཞིན་བསྐྱེད། ཨེ་ཧྱེ་ཧི་བྷོ་ག་ཝཱན་ས་མ་ཡ་མ་ནུ་སྨར་ཏིཥྛ་ཏིཥྛ་མ་ནུ་སྨ་ར་སྨ་ར་ཨོཾ་ཨཱཿ་ཧཱུྃ་སྭཱ་ཧཱ། ཞེས་པ་ལན་གསུམ་བརྗོད། རང་གི་ཐུགས་ཀའི་ཧཱུཾ་གི་འོད་ཟེར་གྱིས་དཀྱིལ་འཁོར་གྱིས་ལྷ་ཚོགས་སྤྱན་དྲངས་ཏེ་འདོད་
ཡོན་ལྔས་མཆོད། དེ་ནས་རྡོ་རྗེ་དྲིལ་བུ་འཛིན་པས། མ་ལུས་འགྲོ་བའི་རང་བཞིན་མངོན་དུ་མཛད། །མི་བཟད་བདུད་ཀྱི་དཔུང་གིས་ཕྱག་བྱས་པ། །རང་བྱུང་མཐའ་ཡས་འགྲོ་བའི་རང་བཞིན་ཏེ། །སེམས་ཅན་སྙིང་པོ་གཅིག་གྱུར་འདིར་གཤེགས་
ཤིག །ཅེས་གསོལ་བ་གདབ། །ཨོཾ་བཛྲ་ས་མ་ཡ་ཛཿཛཿཛཿཛཿ ཛཿཧཱུཾ་བཾ་ཧོཿ་ཡེ་ཤེས་པ་རྣམས་རང་རང་སོ་སོའི་དམ་ཚིག་པ་དང་གཉིས་སུ་མེད་པར་གྱུར། ལྷ་སོ་སོའི་རིགས་བདག་ཞལ་གཅིག་ཕྱག་གཉིས་པ་ཡབ་ཡུམ་གྱི་བྱང་ཆུབ་ཀྱི་
སེམས་ཀྱི་ཆུ་རྒྱུན་གྱིས་དབང་བསྐུར། དེ་ནས་མཆོད་པ་བསང་སྦྱང་སོགས་སྒྲུབ་ཐབས་བཞིན་བྱས་ལ། དག་ཅིང་དྲི་མེད་ཡིད་འོང་བའི། །སྔགས་ཀྱི་ཡོན་ཆབ་མཆོག་འདི་དག །བདག་གིས་དད་པས་འབུལ་ལགས་ན། །བཞེས་ཏེ་བདག་ལ་བཀའ་
དྲིན་སྩོལ། །དེ་བཞིན་དུ་ཞབས་བསིལ་ཞལ་བསིལ། བསང་གཏོར་ཞེས་སྦྱར་ཏེ་ཆུ་བཞི་དབུལ། དེ་ནས་ལྷ་ཡི་མེ་ཏོག་དམ་པ་འདིས། །དཀྱིལ་འཁོར་མཆོད་པ་བགྱིད་པར་འཚལ། །ཐུགས་ནི་བརྩེ་བས་ཉེར་དགོངས་ཏེ། །མགོན་པོ་མཆོད་པ་འདི་

བཞེས་ཤིག །ཅེས་མེ་ཏོག་གི་གནས་སུ་ཉེར་སྤྱོད་ལྷག་མ་དང༌། རོལ་མོ་བཅུག་པ་ཕྱིའི་ཉེར་སྤྱོད། གསང་བའི་འཁོར་ལོ་ཨིནྡྲ་ནཱི་ལ་ལྟར། །ཤིན་ཏུ་སྔོ་བའི་རྡོ་རྗེའི་བུང་བ་ཡིས། །བསྐྱོད་པའི་པདྨོ་ལས་འོངས་མེ་ཏོག་དམར། །མི་བསྐྱོད་པའམ། འདིར་རྡོ་རྗེ་
འཆང་གིས་གཙོ་བོ་བྱས་པས། རྡོ་རྗེ་འཆང་གི་ལྷ་ཚོགས་མཉེས་ཕྱིར་དབུལ། །སྤྲུལ་པའི་འཁོར་ལོ་གཏུམ་མོའི་མེས་བསྲེགས་པས། །ཡིད་འོང་དྲི་ཡི་དང་ལྡང་ག་པུར་སྤོས། །ཉམས་སུ་མྱོང་བས་ཡིད་རབ་སིམ་བྱེད་པ། རྡོ་རྗེ་འཆང་གི་ལྷ་ཚོགས་མཉེས་ཕྱིར་དབུལ། །ཆོས་ཀྱི་འཁོར་
ལོའི་དབུས་གནས་བདེ་བའི་དངོས། །ཧཱུཾ་ཡིག་ཉི་མ་གསལ་བའི་འོད་ཟེར་ཅན། མི་ཤེས་མུན་འཇོམས་སྔགས་ཀྱི་མར་མེ་འདི། །རྡོ་རྗེ་འཆང་གི་ལྷ་ཚོགས་མཉེས་ཕྱིར་དབུལ། བདེ་ཆེན་འཁོར་ལོའི་དབུས་ན་ལེགས་གནས་པ། །ཀུནྡ་ལྟར་དཀར་དྲི་ཡི་བྱུག་པ་ཡིས། །ལུས་ཀུན་ཁྱབ་པའི་བདེ་བའི་
མཆོག་སྟེར་བ། རྡོ་རྗེ་འཆང་གི་ལྷ་ཚོགས་མཉེས་ཕྱིར་དབུལ། རྨི་ལམ་ཡུལ་ལ་རོལ་བ་ཇི་བཞིན་དུ། །གང་གང་དབང་པོའི་ལམ་ནས་བྱུང་ནས་ནི། །དེ་དང་དེ་ཡི་ཡུལ་ལ་ལོངས་སྤྱོད་ཟས། རྡོ་རྗེ་འཆང་གི་ལྷ་ཚོགས་མཉེས་ཕྱིར་དབུལ། སྙོམས་འཇུག་དགའ་བའི་རོལ་པ་ལས་བྱུང་བའི། །མི་ཤིགས་ཡི་གེ་མཆོག་རོལ་མོའི་
སྒྲ། ཨཱ་ལི་ཀཱ་ལིའི་གདངས་སུ་ཤར་བ་རྣམས། རྡོ་རྗེ་འཆང་གི་ལྷ་ཚོགས་མཉེས་ཕྱིར་དབུལ། ཞེས་པས་ནང་གི་ཉེར་སྤྱོད་དབུལ། དེ་ནས། རིན་ཆེན་དབང་གི་རྒྱལ་པོ་བཻཌཱུརྱའི། །སྔོན་པོ་ལ་སོགས་ཁ་དོག་དབྱིབས་ཀྱི་གཟུགས། །རྣམ་གསུམ་གཟུགས་ཀྱི་རྡོ་རྗེ་མར་བྱས་ནས། །དཀྱིལ་
འཁོར་ལྷ་ཡི་སྤྱན་ལ་དབུལ་བར་བྱ། །མ་ཟིན་འབྱུང་བའི་ཚོགས་པ་ལས་བྱུང་བའི། །བརྗོད་བྲལ་དབྱངས་ལ་སོགས་པ་སྒྲ་ཡི་ཚོགས། །རྣམ་གསུམ་སྒྲ་ཡི་རྡོ་རྗེ་མར་བྱས་ནས། །དཀྱིལ་འཁོར་ལྷ་ཡི་སྙན་ལ་དབུལ་བར་བྱ། །ག་པུར་ཨ་ཀར་ཛཱ་ཏི་ལ་སོགས་

པ། །ལེགས་པར་སྦྱར་བས་བྱུགས་པ་དྲི་ཡི་ཚོགས། །རྣམ་གསུམ་དྲི་ཡི་རྡོ་རྗེ་མར་བྱས་ནས། །དཀྱིལ་འཁོར་ལྷ་ཡི་ཤངས་ལ་དབུལ་བར་བྱ། །ལུས་མཆོག་བརྟས་བྱེད་བདུད་རྩིའི་ཟས་སོགས་ཀྱི། །མངར་སྐྱུར་ཁ་དང་བསྐ་ལ་སོགས་
པའི་རོ། །རྣམ་གསུམ་རོ་ཡི་རྡོ་རྗེ་མར་བྱས་ནས། །དཀྱིལ་འཁོར་ལྷ་ཡི་ལྗགས་ལ་དབུལ་བར་བྱ། །ལུས་ལ་རེག་པ་ཙམ་གྱིས་བདེ་སྟེར་བ། །དཔག་བསམ་གོས་ལ་སོགས་པ་རེག་བྱའི་ཚོགས། །རྣམ་གསུམ་རེག་བྱའི་རྡོ་རྗེ་མར་བྱས་ནས། །
དཀྱིལ་འཁོར་ལྷ་ཡི་ལུས་ལ་དབུལ་བར་བྱ། །ཞེས་པས་ཕྱིའི་འདོད་ཡོན། འདོད་པའི་སྒྱུ་རྩལ་དྲུག་ཅུ་བཞི་ལ་མཁས། །ཡིད་འཕྲོག་གཟུགས་མཛེས་ལང་ཚོའི་དཔལ་ཡོན་ཅན། །པདྨ་ཅན་སོགས་ཕྱག་རྒྱའི་གཟུགས་མཆོག་རྣམས། །རྡོ་རྗེ་
འཆང་གི་ལྷ་ཚོགས་མཉེས་ཕྱིར་དབུལ། །ཟུར་གྱི་བལྟ་ཞིང་འཛུག་པའི་བཞིན་རས་ཅན། །དྲུག་ལྡན་ལ་སོགས་ཡང་དག་གླུ་ལ་མཁས། །པདྨ་ཅན་སོགས་ཕྱག་རྒྱའི་གླུ་དབྱངས་མཆོག །རྡོ་རྗེ་འཆང་གི་ལྷ་ཚོགས་མཉེས་ཕྱིར་དབུལ། ལྷན་
ཅིག་སྐྱེས་དང་སྦྱར་བ་བཟང་པོའི་དྲི། །གང་གི་ལུས་ལ་རྟག་ཏུ་རྣམ་འབྱུང་བ། །པདྨ་ཅན་སོགས་ཕྱག་རྒྱའི་དྲི་མཆོག་རྣམས། །རྡོ་རྗེ་འཆང་གི་ལྷ་ཚོགས་མཉེས་ཕྱིར་དབུལ། །གང་ཞིག་མྱངས་པས་བྱང་ཆུབ་སེམས་འཇུ་བ། །བིམ་པ་ལྟར་དམར་མ་མཆུའི་
སྤྲང་རྩི་སོགས། །པདྨ་ཅན་སོགས་ཕྱག་རྒྱའི་རོ་མཆོག་རྣམས། །རྡོ་རྗེ་འཆང་གི་ལྷ་ཚོགས་མཉེས་ཕྱིར་དབུལ། །གསང་བའི་སྣ་རྩེ་ཕན་ཚུན་ཕྲད་པ་ཡིས། །རེག་བྱ་མྱོང་བས་གཏུམ་མོ་སྐུལ་བྱེད་པ། །པདྨ་ཅན་སོགས་ཕྱག་རྒྱའི་རེག་བྱ་མཆོག །

རྡོ་རྗེ་འཆང་གི་ལྷ་ཚོགས་མཉེས་ཕྱིར་དབུལ། །ཞེས་པས་ནང་གི་འདོད་ཡོན་དབུལ། ཡང་ན་ཕྱི་ནང་གི་འདོད་ཡོན་དང་ནང་གི་ཉེར་སྤྱོད་བཤད་རྒྱུད་རྡོར་ཕྲེང་ལས་འབྱུང་བ་ལྟར་བྱའོ། །དེ་ནས་ནང་གི་མཆོད་པ་སྒྲུབ་ཐབས་ལྟར་དབུལ་ཞིང༌། བདུད་རྩི་ལྔ་ཡི་
བཟའ་བ་ནི། །དངོས་གྲུབ་ཀུན་གྱི་དེ་ཉིད་མཆོག །དཀྱིལ་འཁོར་མཆོད་པ་ཞེས་སོགས་དང༌། །ཨོཾ་སརྦ་ཏ་ཐཱ་ག་ཏ་པཉྩ་ཨ་མྲྀ་ཏ་པྲ་ཏཱི་ཙྪ་ཧཱུཾ། ཞེས་པས་བདུད་རྩི་ལྔ་དབུལ། བདག་མིང་འདི་ཞེས་བྱ་བ་འདིར། ཆོས་ཀྱི་དབྱིངས་ཀྱི་རང་བཞིན་གྲོང་། ཡོ་
བྱད་ཅི་འབྱོར་པ་ཡིས་ནི། །དཀྱིལ་འཁོར་མཆོད་པ་ཞེས་སོགས་ཀྱི་མཐར། ཨོཾ་སརྦ་ཏ་ཐཱ་ག་ཏ་པཱུ་ཛ་ཨུ་པསྠ་ནཱ་ཡ་ཨཱ་ཏྨ་ནཾ་ནིར་ཡཱ་ཏ་ཡཱ་མི། ཨོཾ་ཨཱཿ་ཧཱུྃ་ཞེས་པས་བདག་ཉིད་དབུལ་ལོ། །ཨོཾ་སརྦ་ཏ་ཐཱ་ག་ཏ་པཱུ་ཛ་བཛྲ་སྭ་བྷཱ་ཝ་ཨཱ་ཀོ྅ཧཾ་གིས་མཆོད་པའི་ང་
རྒྱལ་བཟུང་། དེའང་མཆོད་པ་བསྡུས་པ་དབུལ་བའི་སྡེ་ཚན་ནི། གཙོ་བོ་རིགས་བདག་ཡབ་ཡུམ་དེ་བཞིན་གཤེགས་པ་བཞི་ལ་ཕྱིའི་ཉེར་སྤྱོད་ནས་མཆོད་པའི་ང་རྒྱལ་བཟུང་བའི་བར་ཚར་གཅིག། །དེ་བཞིན་དུ་ལྷ་མོ་བརྒྱད་དང༌། བྱང་ཆུབ་སེམས་དཔའ་
བརྒྱད། ཁྲོ་བོ་བཅུ་ལ་ཚར་རེ་རེ་དབུལ་ལོ། །དེའང་གཙོ་བོ་མི་བསྐྱོད་པས་བྱས་པའི་ཚེ། ངག་ཏུ་འདོན་པའི་ཚུལ་ནི། ཨོཾ་ཨཱཿ་བཛྲ་དྷྲྀཀ་བཛྲ་ས་ཏཱ། སྤ་རྴ་བཛྲ། ཛི་ན་ཛིཀ། རཏྣ་དྷྲྀ་ཀ། ཨཱ་རོ་ལི་ཀ། པྲཛྙཱ་དྷྲྀཀ། །པུཥྤི་པྲ་ཏཱི་ཙྪ་ཧཱུཾ་སྭཱ་ཧཱ། ཞེས་པས་མེ་ཏོག་
དབུལ། དེ་བཞིན་དུ་གཞན་རྣམས་ལའང་སྦྱར་ཏེ་ཤེས་པར་བྱའོ། །རྡོ་རྗེ་འཆང་གཙོ་བོར་བྱས་ན་ཨོཾ་ཨཱཿ་བཛྲ་སཏྭ་བཛྲ་དྷྲྀཀ། སྤར་ཤ་བཛྲ་ཛི་ན་ཛི་ཀ་ཅེས་སོགས་ཀྱིས་དབུལ་ལོ། །དེས་ན་གོས་ཡོད་ན་སྐོར་བ་གསུམ་བྱེད་ཅིང་མཧཱ་ར་ཏ་སུ་ཌི་ཏ་སུ་

ཏོ་ཥོ་སུ་སོ་ཥོ་བཛྲ་ས་ཏྭ་ཨཱཿ་དྷྱ་སི་དྡྷྱ་མཾ་ཞེས་བརྗོད། དེ་ནས་གང་ཞིག་ཐོག་མེད་སྲིད་པའི་ཆུ་ཀླུང་ཞེས་པ་ནས། །ཡང་དག་ཉིད་དུ་ད་ནི་གནས་པར་བགྱི། །ཞེས་པའི་བར་ལན་ཅིག་བརྗོད་པའི་རྗེས་སུ། དཀོན་མཆོག་གསུམ་ལ་
སྐྱབས་སུ་མཆི། །སྡིག་པ་ཐམས་ཅད་སོ་སོར་བཤགས། །འགྲོ་བའི་དགེ་ལ་རྗེས་ཡི་རང༌། །སངས་རྒྱས་བྱང་ཆུབ་ཡིད་ཀྱིས་བཟུང༌། །ཞེས་དང༌། ཐུན་མོང་མ་ཡིན་པའི་སྡོམ་པ་བཟུང་བ་ལན་གསུམ་བརྗོད། ཨོཾ་པྲ་ན་མཿ་མི་སརྦ་ཏ་ཐཱ་ག་
ཏ་ན། ཞེས་པས་ཕྱག་གསུམ་བྱ། མི་བསྐྱོད་རྡོ་རྗེ་ཞེས་པ་ནས། རྡོ་རྗེ་སེམས་དཔའ་ཕྱག་འཚལ་ལོ། །ཞེས་དང་། གང་ཞིག་གཟུགས་དང་ཚོར་བ་ཞེས་སོགས་ཀྱིས་བསྟོད། དེ་ནས་བཟླས་པ་གཙོ་བོ་ལ་བརྒྱ་རྩ་བརྒྱད། འཁོར་རྣམས་ལ་ཉེར་གཅིག་
རེ། བརྟན་བྱེད་དུ་ཡི་གེ་བརྒྱ་པ་རྣམས་བཟླས་ལ། འཇིག་རྟེན་དང་འཇིག་རྟེན་ལས་འདས་པའི་ལྷ་ལ་གཏོར་མ་བཏང༌། དེ་ནས་གཏང་རག་གི་མཆོད་བསྟོད་རྒྱས་བསྡུས་གང་རུང་བྱ། དེ་ནས་སངས་རྒྱས་ཀུན་གྱི་ཀུན་བདག་ཉིད་སོགས་དང༌། དེ་ལྟར་
སྒྱུ་མ་ཇི་བཞིན་རྨི་ལམ་བཞིན། །སྣང་སྟོང་ལྷ་སྐུར་གསལ་བའི་ངང་ཉིད་ནས། །ཕྱོགས་བཅུའི་རྒྱལ་བ་རབ་འབྱམས་ཀུན་བསྡུས་པ། །མི་བསྐྱོད་རྡོ་རྗེའི་དཀྱིལ་འཁོར་ལྷ་ཚོགས་ལ། །རྨད་བྱུང་བདེ་བས་དགྱེས་པ་བསྐྱེད་པ་ཡི། །ཕྱི་དང་ནང་དང་གསང་བའི་
མཆོད་བསྟོད་དང༌། །བསྒོམ་དང་བཟླས་པ་སོགས་ལ་འདིར་འབད་པས། །བདག་གིས་ཇི་སྙེད་བསགས་པའི་དགེ་བ་འདིས། །རང་ཉིད་སྲིད་མཚོར་ལྷུང་བ་ཇི་བཞིན་དུ། །མར་གྱུར་འགྲོ་བ་ཀུན་ཀྱང་དེ་འདྲ་བར། །མཐོང་ནས་འགྲོ་བ་སྒྲོལ་བའི་ཁུར་

འཁྱེར་བའི། །བྱང་ཆུབ་སེམས་མཆོག་འབྱོངས་པ་ཉིད་གྱུར་ཅིག །སེམས་ཙམ་བསྐྱེད་ཀྱང་ཚུལ་ཁྲིམས་རྣམ་གསུམ་ལ། །གོམས་པ་མེད་ན་བྱང་ཆུབ་མི་འགྲུབ་པར། །ལེགས་པར་མཐོང་ནས་རྒྱལ་སྲས་སྡོམ་པ་ལ། །བརྩོན་པ་དྲག་པོས་སློབ་
པ་ཉིད་གྱུར་ཅིག། །ཐུན་མོང་ལམ་སྦྱངས་སྣོད་དུ་གྱུར་པ་ན། །ཐེག་པ་ཀུན་གྱི་མཆོག་གྱུར་རྡོ་རྗེའི་ཐེག །སྐལ་བཟང་སྐྱེ་བོའི་འཇུག་ངོགས་དམ་པ་དེར། །བདེ་བླག་ཉིད་དུ་འཇུག་པ་ཉིད་གྱུར་ཅིག། །བུམ་དབང་གངྒཱའི་ཆུ་རྒྱུན་བསྐུར་བ་ཡིས། །ཐ་མལ་སྣང་ཞེན་
དྲི་མ་འཁྲུད་པར་ཤོག །གསང་དབང་ཡེ་ཤེས་བདུད་རྩི་མྱངས་པ་ཡིས། །ངག་གནས་རླུང་ནི་སྔགས་སུ་འཆང་བར་ཤོག །གསུམ་པ་ལྷན་སྐྱེས་དགའ་བའི་ལྕགས་ཀྱུ་ཡིས། །ཡིད་ནི་འོད་གསལ་དབྱིངས་སུ་འདྲེན་པར་ཤོག །བཞི་པ་ཟུང་འཇུག་དོན་ལ་ངོ་
སྤྲད་པས། །མཐར་ཐུག་དོན་ལ་སྒྲོ་འདོགས་ཆོད་པར་ཤོག །དེ་ཚེ་དངོས་གྲུབ་རྣམ་གཉིས་འགྲུབ་པའི་གཞི། །རྣམ་དག་དམ་ཚིག་སྡོམ་པར་གསུངས་པ་ལ། །བཅོས་མ་མིན་པའི་ངེས་པ་རྙེད་གྱུར་ནས། །སྲོག་དང་བསྡོས་ཏེ་རྟག་ཏུ་བསྲུང་བར་ཤོག །ཐ་མལ་
སྣང་ཞེན་ཀུན་རྟོག་སྤངས་པ་ཡི། །ལུས་ཀྱི་གཡོ་བ་ངག་གི་བརྗོད་པ་དང༌། །ཡིད་ཀྱི་བསམ་པ་ཀུན་གྱིས་འབད་མེད་པར། །རླབས་ཆེན་ཚོགས་རྣམས་ཡོངས་སུ་སྡུད་བྱེད་པའི། །ཐུན་བཞིའི་སྦྱོར་བ་བསྙེན་སྒྲུབ་ཡན་ལག་བཞི། །རིམ་པ་དང་པོའི་རགས་དང་
ཕྲ་བའི་ལམ། །མ་ལུས་ཤིན་ཏུ་བརྟན་པ་རྙེད་ནས་ནི། །གང་སྣང་ལྷ་ཡི་འཁོར་ལོར་འཆར་བར་ཤོག །ཞིང་གི་ཕུལ་བྱུང་ཐུགས་ཀྱི་དཀྱིལ་འཁོར་ལ། །བརྟེན་ནས་འཁོར་གསུམ་དག་པའི་མཆོད་སྦྱིན་སོགས། །སྦྱོར་བ་ཚོགས་གསོག་ཆོ་ག་བཞིན་བྱས་

པས། །རང་གི་རྒྱུད་ནི་ཡོངས་སུ་དག་པར་ཤོག །དཔལ་ལྡན་ཞེ་སྡང་རྡོ་རྗེ་ཁྲོ་བོ་བཅུའི། །འཁོར་གྱིས་ཡོངས་སུ་བསྐོར་བའི་ཏིང་འཛིན་གྱིས། །ཕྱོགས་བཅུར་རྒྱུ་བའི་གདུག་པའི་བསམ་པ་ཅན། །མ་ལུས་ཚར་གཅོད་འཕྲིན་ལས་འགྲུབ་
པར་ཤོག །གང་དུ་འཚང་རྒྱའི་ཞིང་ཀུན་དག་བྱས་ནས། །དེར་ནི་སྐུ་གསུམ་གོ་འཕང་མངོན་འགྱུར་བའི། །ཐབས་ཀྱི་དམ་པ་འཆི་བ་ཆོས་སྐུ་དང༌། །བར་དོ་ལོངས་སྐུ་སྐྱེ་བ་སྤྲུལ་པའི་སྐུ། །ཚུལ་བཞིན་ལམ་དུ་བྱེད་པའི་རྣལ་འབྱོར་མཆོག །རིམ་པ་
བཞིན་དུ་རྒྱུད་ལ་སྐྱེས་པ་ཡིས། །ཐ་མལ་སྐྱེ་ཤི་བར་དོའི་སྣང་ཞེན་ཀུན། །སྦྱོང་བྱེད་དང་པོའི་སྦྱོར་བ་ཐོབ་པར་ཤོག །རང་དོན་ཕུན་ཚོགས་དེ་ཡི་མྱུར་བའི་ལམ། །འདོད་ཆགས་ཆེན་པོའི་ཚུལ་གྱི་ཏིང་འཛིན་གྱིས། །རང་རིག་ཕྱག་རྒྱར་གཞོལ་
བའི་ཐབས་ལ་མཁས། །ལྷན་སྐྱེས་བདེ་བས་རྒྱལ་རྣམས་མཆོད་པར་ཤོག །མཁའ་དབྱིངས་རྡོ་རྗེ་སྦྱར་བས་སྤར་བ་ཡི། །ཙནྜ་ལི་ཡིས་བཞུས་པའི་བྱང་ཆུབ་སེམས། །ཨ་བ་དྷཱུ་ཏཱིའི་རྒྱུན་ལམ་ནས་འོངས་པ། །ཤེས་རབ་པདྨའི་ཟེ་འབྲུར་སོན་
པ་ལས། །འཁྲུངས་པའི་རྟེན་དང་བརྟེན་པའི་དཀྱིལ་འཁོར་གྱི། །སྤྲུལ་པའི་སྤྲིན་གྱིས་ནམ་མཁའི་ཁྱོན་བཀང་ནས། །སྣོད་བཅུད་ཞིང་ཀུན་ཡོངས་སུ་སྦྱོང་མཛད་པའི། །དཀྱིལ་འཁོར་རྒྱལ་མཆོག་མྱུར་དུ་འགྲུབ་པར་ཤོག །སྲོག་འཛིན་ཐུར་སེལ་
ལམ་གྱི་སྣ་རྩེར་ནི། །གནས་ནས་འོད་ཟེར་དྲ་བ་འགྱེད་པ་ཅན། །བདེ་གཤེགས་ལྔ་བདག་རིམ་ཆེན་ཁ་དོག་ལྔ། །ཕྱག་མཚན་བྱང་སེམས་ཕྲ་མོ་ཡུངས་འབྲུ་ཙམ། །དེ་ནང་དཀྱིལ་འཁོར་འཁོར་ལོ་ཡོངས་རྫོགས་ཤིང༌། །མ་འདྲེས་

གསལ་ལ་ཇི་སྲིད་འདོད་ཀྱི་བར། །མཉམ་པར་བཞག་པས་ཕྲ་མོའི་རྣལ་འབྱོར་དང༌། །ཕྱི་ནང་བཟླས་པ་ཡོངས་སུ་རྫོགས་པར་ཤོག །དེས་ནི་རྫས་སྔགས་འཁྲུལ་འཁོར་བསམ་གཏན་ལ། །བརྟེན་ནས་གྲུབ་པ་ཆེན་པོ་བརྒྱད་དང་ནི། །ཞི་སོགས་རབ་འབྱམས་
ལས་ཀུན་གྲུབ་པ་ཡི། །ལས་ཀྱི་རྒྱལ་པོ་མཆོག་ནི་ཐོབ་པར་ཤོག །སོ་སོར་སྡུད་དང་བསམ་གཏན་སྲོག་རྩོལ་དང༌། །འཛིན་པ་རྗེས་དྲན་ཏིང་འཛིན་ཡན་ལག་དྲུག །ཡོངས་སུ་བསྡུས་པའི་ཟབ་མོ་རིམ་པ་ལྔ། །སྤྱོད་པ་གསུམ་དང་བཅས་པ་
འགྲུབ་བར་ཤོག །ནོར་བུར་ཐིག་ལེ་ཕྲ་མོར་སེམས་བརྟན་པས། །ཉི་མས་ཟླ་བ་བཞུས་པའི་བདུད་རྩིའི་རྒྱུན། །ལུགས་འབྱུང་ལུགས་ལྡོག་རིམ་པས་དྲངས་པ་ཡི། །ཡས་བབས་མས་བརྟན་དགའ་བཞི་སྐྱེ་བར་ཤོག །དེ་ལས་ལངས་
ཚེ་གང་ཤར་སྣང་བ་ཀུན། །རིགས་བརྒྱ་རིགས་ལྔ་རིགས་གསུམ་རིགས་གཅིག་ཏུ། །འཆར་བའི་སྐུ་ཡི་རྡོ་རྗེའི་ཏིང་ངེ་འཛིན། །ལུས་དབེན་སོར་སྡུད་བསམ་གཏན་རྫོགས་པར་ཤོག །ཐིག་ལེའི་རྒྱལ་པོ་སྔགས་ཀྱི་ཐིག་ལེ་མཆོག །
སྙིང་གའི་ཆུ་སྐྱེས་སྣ་རྩེར་གོམས་བྱས་པས། །གཟུང་དང་འཛིན་པའི་རྣམ་རྟོག་བསྐྱེད་པའི་རླུང༌། །བཅུ་གཉིས་མི་ཤིགས་ཐིག་ལེར་སྡུད་པར་ཤོག། །གདོང་གི་སྣ་རྩེའི་འོད་ཀྱི་ཐིག་ལེའི་གདངས། །མ་བཅོས་རྡོ་རྗེ་གསུམ་དུ་ཤར་བ་ཡིས། །ངག་
དབེན་གསུང་གི་རྡོ་རྗེའི་ཏིང་འཛིན་གྱིས། །སྙིང་གའི་མ་རིག་སྒོ་ངའི་སྦུབས་འབྱེད་ཤོག། །ཐབས་ཤེས་གསང་བའི་རྩ་མཆོག་གཉིས་ཀྱི་རྩེར། །རྫས་ཀྱི་ཐིག་ལེའི་སྲོག་རྩོལ་བསྒོམས་པ་ཡིས། །ཀུན་རྟོག་རླུང་གི་མུན་པ་སངས་རྒྱུར་ནས། །

འོད་གསལ་ཉི་མ་སྙིང་དབུས་འཆར་བར་ཤོག །སྣ་རྩེ་གསུམ་དུ་ཐིག་ལེ་རྣམས་གསུམ་གྱི། །སྲོག་རྩོལ་བསྒོམས་པས་སྤྲིན་མེད་ནམ་མཁའ་ལ། །ཟླ་ཉིའི་འོད་དང་སྨག་གིས་ཁྱབ་འདྲ་ཡི། །སྟོང་པ་གསུམ་གྱི་སེམས་དབེན་སྐྱེ་བར་
ཤོག །སྒྱུ་མ་ལོངས་སྐུ་འོད་གསལ་ཆོས་སྐུ་དང༌། །སྣ་ཚོགས་སྤྲུལ་སྐུ་གསུམ་ལ་རེ་རེ་ཞིང༌། །རྣམ་པ་གསུམ་གསུམ་བསྲེ་བ་རྣམ་པ་དགུ། ཡོངས་རྫོགས་མན་ངག་གནད་ལ་མཁས་གྱུར་ཏེ། །ཀུན་རྫོབ་སྒྱུ་ལུས་དོན་དམ་འོད་གསལ་
འཛིན། །ལུགས་ལྡོག་རྗེས་དྲན་ཟུང་འཇུག་ཏིང་འཛིན་དང༌། །སྤྲོས་བཅས་སྤྲོས་མེད་ཤིན་ཏུ་སྤྲོས་མེད་ཀྱི། །སྤྱོད་མཆོག་རྣམ་གསུམ་ཡོངས་སུ་རྫོགས་པར་ཤོག །གལ་ཏེ་འདི་དང་བར་དོར་མཆོག་འགྲུབ་པའི། །ཏིང་འཛིན་མ་རྙེད་འཆི་
བའི་དུས་བྱེད་ན། །གཞི་ཡི་འཆི་རིམ་སྟོང་པ་རྣམ་པ་བཞི། །ལམ་གྱི་སྟོང་པ་བཞི་དང་བསྲེ་ནུས་ཤོག །བར་དོ་གྲུབ་ཚེ་སྒྱུ་མའི་ཏིང་འཛིན་དང༌། །བསྲེ་བར་བྱེད་ཅིང་སྐྱེ་བ་ལེན་པའི་ཚེ། །ལོངས་སྐུས་སྤྲུལ་སྐུའི་སྐྱེ་བ་འཛིན་པ་བཞིན། །སྐྱེ་
གནས་མཆོག་ཏུ་བསམ་བཞིན་སྐྱེ་བར་ཤོག །མདོར་ན་སྐྱེ་ཤི་བར་དོ་གང་ཤར་ཡང༌། །སྔོན་ཆད་བསྒོམས་པའི་ལམ་འཁྱེར་རྣམ་གསུམ་གྱི། །གསལ་འདེབས་དགེ་སྦྱོར་བསྐུལ་མར་རྟོགས་གྱུར་ནས། །འཆི་ཚེ་ཡིད་ལ་དགའ་བ་
རྒྱས་པར་ཤོག །དེ་ལྟར་རྨད་བྱུང་ལམ་གྱི་མཐར་ཐུག་འདི། །ཚུལ་བཞིན་བསྒྲུབ་ལ་བར་ཆོད་མེད་པ་དང་། །ཕྱོགས་དུས་ཀུན་ཏུ་དར་ཞིང་རྒྱས་གྱུར་ཏེ། །འགྲོ་ཀུན་ཐབས་མཁས་འདི་ཡིས་སྒྲོལ་བར་ཤོག །ཅེས་སོགས་བསྔོ་བ་དང་

སྨོན་ལམ་བྱ། དེ་ནས་ལྷག་ཆད་གྱི་ཉེས་པ་བཞི་བའི་ཕྱིར་ཡི་གེ་བརྒྱ་པ་ལན་གསུམ། མེ་ཏོག་དང་བཅས་པའི་ཐལ་མོ་སྙིང་གར་སྦྱར་ལ། གང་ཡང་བདག་བློ་རྨོངས་པ་ཡིས། །ཉེས་བྱས་ཅུང་ཟད་གང་བགྱིས་པ༌། །གང་ཕྱིར་ལུས་ཅན་སྐྱབས་ཡིན་ཕྱིར། །
མགོན་ཁྱོད་དེ་ཀུན་བཟོད་པར་མཛོད། །མ་རྙེད་ཡོངས་སུ། ཞེས་སོགས་ཀྱིས་བཟོད་པར་གསོལ་ནས། བསྟན་པ་རྒྱས་པ་ལ་སོགས་པའི་དོན་དུ་གསོལ་བ་གདབ། དེ་ནས་ཡེ་ཤེས་ཀྱི་འཁོར་ལོ་ཆ་གཉིས་སུ་བྱས་པའི་ཆ་གཅིག་ཛཿཧཱུཾ་བཾ་ཧོཿ་རང་
ལ་ཐིམ།  རང་གི་སྤྱི་བོར་ཨོཾ་ལས་བྱུང་བའི་ཟླ་བའི་དཀྱིལ་འཁོར་གྱི་དབུས་སུ་ཨོཾ་དཀར་པོ་འོད་ཟེར་ལྔ་འཕྲོ་བར་གྱུར། དཔལ་ལྡན་སངས་རྒྱས་སྐུ་འཆང་བ། ཞེས་པ་ནས་རྡོ་རྗེའི་སྐུ་ནི་མཛད་དུ་གསོལ། །ཞེས་པའི་རྗེས་སུ། སངས་རྒྱས་
ཀུན་གྱི་སྐུ་གང་ཡིན། ཞེས་པ་ནས། ཨོཾ་སརྦ་ཏ་ཐཱ་ག་ཏ་ཀཱ་ཡ་བཛྲ་སྭ་བྷཱ་ཝ་ཨཱ་ཏྨ་ཀོ྅ཧཾ། ཞེས་སྐུ་བྱིན་གྱིས་བརླབ། དེ་བཞིན་དུ་གསུང་དང་ཐུགས་ལའང་སྦྱར་ལ་བྱིན་གྱིས་བརླབ་བོ། །སྐུ་གསུང་ཐུགས་ཀྱི་རྡོ་རྗེ་གསུམ་དབྱེར་མི་ཕྱེད་
པ་རྡོ་རྗེ་འཆང་ཆེན་པོའི་རང་བཞིན་དུ་གྱུར། ཨོཾ་སརྦ་ཏ་ཐཱ་ག་ཏ་ཀཱ་ཡ་ཝཱ་ཀ་ཅི་ཏྟ་བཛྲ་སྭ་བྷཱ་ཝ་ཨཱ་ཀོ྅ཧཾ། ཞེས་ཐུན་མོང་དུ་བྱིན་གྱིས་བརླབ། བརྟན་བྱེད་དུ་ཡི་གེ་བརྒྱ་པ་བརྗོད། དེ་ནས། བདག་ལ་དངོས་གྲུབ་མཆོག་སྩལ་ལགས། །ཏིང་
འཛིན་ཀུན་གྱི་འབྲས་བུ་སྩལ། །སེམས་ཅན་ཀུན་ལ་ཅི་འདོད་པར། །དངོས་གྲུབ་བླ་ན་མེད་པ་སྩལ། །སླར་ཡང་གཤེགས་པར་མཛད་པའི་ཕྱིར། །རང་གི་གནས་གཤེགས་བཛྲ་མུཿ། ཞེས་པས་ཡེ་ཤེས་པ་ཆ་གཅིག་གཤེགས། ཨོཾ་ཡོ་ག་

ཤུད་དྷ་སརྦ་དྷརྨྨཱཿཡོ་ག་ཤུདྡྷོ྅ཧཾ། ཞེས་པས་དམ་ཚིག་གི་འཁོར་ལོའི་ལྷ་རྣམས་སྤྱན་དྲངས་ཏེ་སྤྱི་བོ་ལ་སོགས་པའི་གནས་རྣམས་སུ་འཁོད་པ་ནི། སྤྱི་བོར་རྣམ་སྣང་ཞེས་པ་ནས། རྐང་མཐིལ་གཉིས་སུ་གནོད་མཛེས་རྒྱལ་
པོ། །གཞལ་ཡས་ཁང་གི་ཆ་རྣམས་ཀྱང་རང་གི་ལུས་ཀྱི་ཆ་ཤས་རྣམས་ལ་ཐིམ་པར་གྱུར། དེ་ནས་མེ་ཏོག་ལ་སོགས་པ་བསལ་ཏེ། ཡང་ལེགས་པར་བྱུགས་ནས། །མེ་ཏོག་གཅིག་ཕུལ་ལ། བཟོད་པ་གསོལ་ཞིག་ས་ཡི་གཞི། ཞེས་བརྗོད།
ལས་ཀྱི་རྗེས་མི་མངོན་པར་བྱས་ལ། རབ་ཡངས་ནམ་མཁའ་ཏིལ་གྱི་གང་བུ་བཞིན། །ཡོངས་སུ་གང་བའི་འདུས་པའི་ལྷ་ཚོགས་ནི། ཁ་ཅིག་མེ་ཏོག་སྣ་ཚོགས་ཆར་འབེབས་ཤིང༌། །ལ་ལ་བཀྲ་ཤིས་གདངས་སྙན་གླུ་རུ་ལེན། །གཞན་དག་བགེགས་དཔུང་
འཇོམས་པའི་ཕྲིན་ལས་ཀྱིས། །ཁྱེད་ལ་རྟག་ཏུ་དཔལ་གནས་མཛད་པ་འདི། །ཤེས་པར་གྱིས་ལ་ཡིད་བདེ་སྐྱེད་ཅིག་དང༌། །ཤིས་བརྗོད་ཕྲེང་བ་བདག་གིས་བསྒྲག་པར་བྱ། །རྨད་བྱུང་མཚན་དཔེའི་དཔལ་འབར་ལོངས་སྤྱོད་རྫོགས། །
ཁ་སྦྱོར་བདེ་སྟོང་རོ་ལ་རྟག་རོལ་ཞིང༌། །དམིགས་མེད་ཐུགས་རྗེས་ཞི་བའི་མཐའ་སྤངས་པ། །རྒྱལ་བ་ཡན་ལག་བདུན་ལྡན་ལ་ཕྱག་འཚལ།  །གསང་བ་ཀུན་བསྡུས་སྡུད་མཛད་གསང་བའི་བདག །རྒྱུད་རྒྱལ་འདུས་པའི་ལམ་གྱིས་མཆོག་
བརྙེས་པ། །ཨིནྡྲ་བྷུ་ཏཱི་ཀླུ་ཡི་མཁའ་འགྲོ་མ། །བི་སུ་ཀལྤ་དཔལ་ལྡན་ས་ར་ཧ། །ཀླུ་སྒྲུབ་རྡོ་རྗེ་ཅན་དང་འཕགས་པ་ལྟ། །ཀླུ་བྱང་ཤཱཀྱ་བཤེས་གཉེན་མ་ཏཾ་ཀི། ཟླ་བའི་ཞབས་སོགས་བླ་མ་བརྒྱུད་པ་ལ། །ལེགས་ཚོགས་ཞེས་འོག་ནས་འབྱུང་

བ་ལྟར་སྦྱར། ཕྱོགས་བཅུའི་ཞིང་རབ་འབྱམས་ན་བཞུགས་པའི་རྒྱལ་བ་ཐམས་ཅད་འདུས་པའི་བདག་ཉིད་དཔལ་གསང་བ་འདུས་པའི་སངས་རྒྱས་དཀོན་མཆོག་བཅོམ་ལྡན་འདས་མི་བསྐྱོད་རྡོ་རྗེའི་དཀྱི་འཁོར་གྱི་ལྷ་ཚོགས་ལ་ལེགས་པའི་
ཚོགས་ཇི་སྙེད་ཅིག་མཆིས་པའི་བཀྲ་ཤིས་པའི་དམ་པ་དེས། སྐལ་བ་དང་ལྡན་པའི་གང་ཟག་ཁྱེད་ཅག་འདིར་འཁོད་པ་ཐམས་ཅད་ལ་ཉིན་མཚན་ཐམས་ཅད་དུ་ཕུན་སུམ་ཚོགས་པའི་དཔལ་ལ་རྟག་ཏུ་རོལ་པར་བྱེད་པའི་ཤེས་
པས་ལྷག་པར་སྐྱོང་བར་གྱུར་ཅིག། །བདེ་གཤེགས་རིགས་ལྔ་ཡབ་ཡུམ་སེམས་མ་བཞི། །རྒྱལ་སྲས་བརྒྱད་དང་ཁྲོ་བོའི་དབང་པོ་བཅུ། །དཔལ་ལྡན་འདུས་པའི་སངས་རྒྱས་དཀོན་མཆོག་ནི། །སུམ་ཅུ་རྩ་གཉིས་ལྷ་ཡི་འཁོར་ལོ་
ལ། །ལེགས་ཚོགས་ཇི་སྙེད་མཆིས་པའི་བཀྲ་ཤིས་དེས། །ཁྱེད་ཀྱི་མི་མཐུན་རྒྱུད་པ་ཀུན་ཟད་ཅིང་། །བདེ་ལེགས་ཡར་ངོའི་ཟླ་བཞིན་འཕེལ་གྱུར་ནས། །ཕུན་ཚོགས་དཔལ་ལ་རོལ་པའི་བཀྲ་ཤིས་ཤོག །དབྱངས་དང་གསལ་བྱེད་ཀྱི་
ཡི་གེ་སུམ་ཅུ་རྩ་གསུམ་གྱི་མཐའ་ཅན་གྱི་རྒྱུད་སྡེ་སྟོང་ཕྲག་སུམ་ཅུ་གསུམ་གྱི་རྩ་བ་དང༌། ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞི་མདོ་སྡེ་ཐམས་ཅད་ཀྱི་སྣོད་དམ་པ་དཔལ་གསང་བ་འདུས་པའི་རྩ་བའི་རྒྱུད་དང་བཤད་པའི་རྒྱུད་དང༌། 
དེ་དག་གི་དོན་དབང་བསྐུར་བ་རྣམས་པ་བཞི་དང༌། དམ་ཚིག་རྣམ་པ་གསུམ་དང༌། ཐུན་མོང་གི་བསྙེན་པ་རྡོ་རྗེ་རྣམ་པ་བཞི་དང༌། མཆོག་གི་བསྙེན་པ་སྦྱོར་བ་ཡན་ལག་དྲུག་དང༌། ཟབ་མོ་རིམ་པ་ལྔ་དང༌། སྤྱོད་པ་རྣམ་པ་གསུམ་སྟེ། དཔལ་གསང་བ་

འདུས་པའི་ཆོས་དཀོན་མཆོག། །ལུང་དང་རྟོགས་པའི་འཁོར་ལོ་རྣམ་པ་གཉིས་ལ་ལེགས་པའི་ཚོགས་ཇི་སྙེད་ཅིག་མཆིས་པའི་བཀྲ་ཤིས་པའི་དམ་པ་དེས། སྐལ་བ་ལྡན་པའི་གང་ཟག་ཁྱེད་ཅག་འདིར་འཁོད་པ་ཐམས་ཅད་
ལ་ཉིན་མཚན་ཐམས་ཅད་དུ་ཕུན་སུམ་ཚོགས་པའི་དཔལ་ལ་རྟག་ཏུ་རོལ་པར་བྱེད་པའི་ཤིས་པས་ལྷག་པར་སྐྱོང་པར་གྱུར་ཅིག། །ཁྱབ་བདག་དཔལ་ལྡན་རྡོ་རྗེ་སེམས་དཔའ་ཡི། །ཞལ་གྱི་པདྨ་ལས་འོངས་རྒྱུག་སྡེའི་གཞུང༌། །སྟོང་ཕྲག་
སུམ་ཅུ་གསུམ་གྱི་རྩ་བ་མཆོག །དཔལ་ལྡན་འདུས་པའི་རྩ་རྒྱུད་བཤད་རྒྱུད་དང༌། །དབང་བསྐུར་བཞི་དང་དམ་ཚིག་རྣམ་པ་གསུམ། །བསྐྱེད་རིམ་ཐུན་མོང་བསྙེན་པ་རྡོ་རྗེ་བཞི། །རྫོགས་རིམ་མཆོག་གི་བསྙེན་པ་ཡན་ལག་དྲུག །ཟབ་མོ་རིམ་
པ་ལྔ་དང་སྤྱོད་པ་གསུམ། །དཔལ་ལྡན་འདུས་པའི་ཆོས་ཀྱི་དཀོན་མཆོག་ནི། །ལུང་དང་རྟོགས་པའི་འཁོར་ལོ་རྣམ་གཉིས་ལ། །ལེགས་ཚོགས་ཇི་སྙེད་མཆིས་པའི་བཀྲ་ཤིས་དེས། །ཁྱེད་ཀྱི་མི་མཐུན་རྒྱུད་པ་ཀུན་ཟད་ཅིང༌། །བདེ་ལེགས་ཡར་
ངོའི་ཟླ་བཞིན་འཕེལ་གྱུར་ནས། །ཕུན་ཚོགས་དཔལ་ལ་རོལ་པའི་བཀྲ་ཤིས་ཤོག །དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་ཀྱི་གསང་བ་ཐམས་ཅད་འདུས་པའི་རྒྱུད་ཀྱི་དོན་བླ་མའི་དྲིན་གྱིས་མ་ནོར་བར་རྟོགས་ནས་ཐུན་
བཞིའི་རྣལ་འབྱོར་ལ་བརྟེན་པ་དང༌། མཆོག་དང་ཐུན་མོང་གི་དངོས་གྲུབ་བསྒྲུབ་པ་ལ། མི་འགྱུར་བའི་བློ་བརྟན་པོ་ཅན་གྱི་སྒྲུབ་པ་པོའི་དབང་པོ་དང༌། སྒྲུབ་པ་པོ་དེ་གང་གིས་མཐོང་ཞིང་ཐོས་པ་དང༌། དྲན་དང་རེག་པ་དང༌། དད་ཅིང་ཕྱོགས་གཅིག་ཙམ་

འཛིན་པ་ཡན་ཆད་ལ་ཡང་རྡོ་རྗེ་འཆང་དང་འདྲ་བར་བལྟས་ནས་ཕྱག་འཚལ་ལོ། །ཞེས་རྒྱུད་ཀྱི་རྒྱལ་པོ་ལས་གསུངས་པའི་དཔལ་གསང་བ་འདུས་པའི་དགེ་འདུན་དཀོན་མཆོག །རྒྱུད་ཀྱི་རྒྱལ་པོའི་ལུང་དང་རྟོགས་པའི་ཆོས་འཛིན་པ་ཐམས་
ཅད་ལ་ལེགས་པའི་ཚོགས་ཇི་སྙེད་ཅིག་མཆིས་པའི་བཀྲ་ཤིས་པའི་དམ་པ་དེས། སྐལ་བ་དང་ལྡན་པའི་གང་ཟག་ཁྱེད་ཅག་འདིར་འཁོད་པ་ཐམས་ཅད་ལ། ཉིན་མཚན་ཐམས་ཅད་དུ་ཕུན་སུམ་ཚོགས་པའི་དཔལ་ལ་རྟག་ཏུ་རོལ་པར་
བྱེད་པའི་ཤིས་པས་ལྷག་པར་སྐྱོང་བར་གྱུར་ཅིག །ཕྱོགས་བཅུའི་རབ་འབྱམས་ཞིང་ན་བཞུགས་པ་ཡི། །དཔལ་ལྡན་འདུས་པའི་དགེ་འདུན་དཀོན་མཆོག་ནི། །རྒྱུད་ཀྱི་རྒྱལ་པོའི་ལུང་རྟོགས་དམ་ཆོས་ཀྱི། །ཕྱོགས་གཅིག་ཡན་ཆད་འཛིན་པ་ཐམས་ཅད་
ལ། །ལེགས་ཚོགས་ཇི་སྙེད་མཆིས་པའི་བཀྲ་ཤིས་དེས། །ཁྱེད་ཀྱི་མི་མཐུན་རྒུད་པ་ཀུན་ཟད་ཅིང༌། །བདེ་ལེགས་ཡར་ངོའི་ཟླ་བཞིན་འཕེལ་གྱུར་ནས། །ཕུན་ཚོགས་དཔལ་ལ་རོལ་པའི་བཀྲ་ཤིས་ཤོག །ཅེས་སོགས་ཀྱིས་ཤིས་པ་
རྒྱས་པར་བརྗོད་ལ་མེ་ཏོག་གི་ཆར་དབབ་པོ། །མདུན་བསྐྱེད་ཀྱི་རྟེན་སྔ་རོལ་ཏུ་འདྲི་ན། རང་ཉིད་སྐད་ཅིག་གིས་རྡོ་རྗེ་སེམས་དཔར་དྲན་པར་བྱས་ནས། ཧཱུཾ་ལན་བདུན་བཟླས་པའི་བ་བྱུང་དང༌། མཆོད་ཡོན་སྐབས་འདིར་བསྒྲུབས་པ་བསྲེས་
ནས་མཎྜལ་ལ་བྱུགས་ཏེ། ཨོཾ་བཛྲ་རེ་ཁེ་ཧྲཱིཿཞེས་བརྗོད་ནས་རང་རང་གི་ས་བོན་འབྲི་བའི་བར་བྱས་ལ། དེ་ནས་ནང་མཆོད་བྱིན་རླབས་ནས་བཟུང་སྟེ། བདག་བསྐྱེད་མཆོད་བསྟོད་ཀྱི་བར་དང༌། དེ་ནས་བིགྷྣནྟ་ཀྲྀཏ་ཀྱིས་དཀྱིལ་འཁོར་ལ་བསང་

བ་སོགས་བྱའོ།།  །།མདོ་སྔགས་ཀྱི་བསྟན་པ་རིན་པོ་ཆེ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག།།     །།ཆུ་བཞི་ཕྱི་ནང་ཉེར་སྤྱོད་དང༌། །དེ་བཞིན་ཕྱི་ནང་འདོད་ཡོན་ལྔ། །ནང་མཆོད་བདག་དབུལ་ང་རྒྱལ་བཟུང༌། །
བསྐོར་བཤགས་སེམས་བསྐྱེད་སྡོམ་པ་བཟུང་། །ཕྱག་འཚལ་བསྟོད་དང་བཟླས་པ་བརྟན། །གཏོར་མ་གཏང་རག་སྨོན་ལམ་གདབ། །ཡིག་བརྒྱ་བཟོད་གསོལ་གསོལ་བ་གདབ། །ཆ་གཅིག་བདག་བསྡུར་རང་བྱིན་བརླབ། །བརྟན་བྱེད་ཡི་གེ་བརྒྱ་པ་བརྗོད། །ཆ་གཅིག་གཤེགས་ནས་དམ་ཚིག་བསྡུ། །སླར་
ཡང་བཟོད་གསོལ་ཤིས་པ་བརྗོད། །མཆོད་ཆོག་སྡོམས་སུ་བསྡུས་པའོ།།        སརྦ་མངྒ་ལཾ།།

empty page
༄༅། །རྗེ་བཙུན་འཇམ་པའི་རྡོ་རྗེའི་སྒྲུབ་ཐབས་འཇམ་པའི་དབྱངས་ཀྱི་དགོངས་པ་གསལ་བ་བཞུགས་སོ། །

༄༅། །དཔལ་གསང་བ་འདུས་པ་འཇམ་པའི་རྡོ་རྗེའི་སྒྲུབ་ཐབས་འཇམ་པའི་དབྱངས་ཀྱི་དགོངས་པ་གསལ་བ་ཞེས་བྱ་བ། རྗེ་བཙུན་འཇམ་པའི་དབྱངས་ཀྱི་ངོ་བོ་བླ་མ་དམ་པ་རྣམས་ལ་གུས་པས་ཕྱག་
འཚལ་ལོ། །རྒྱལ་བ་ཀུན་གྱི་མཁྱེན་པའི་གཏེར། །འཇམ་པའི་དབྱངས་དང་དེ་ཡི་སྲས། །ཡེ་ཤེས་ཞབས་དང་དེ་ཡི་སྲས། །མར་མེ་མཛད་ཀྱི་ཞབས་བཏུད་ནས། །དཔལ་ལྡན་འདུས་པའི་ལམ་གྱི་གནད། །
འཇམ་པའི་རྡོ་རྗེས་མངོན་སུམ་དུ། །ཡེ་ཤེས་ཞབས་ལ་གསུངས་པ་ཡི། །ལམ་འདི་བདག་གིས་འདིར་བཤད་བྱ། །འདིར་འཇམ་དཔལ་གྱི་ཞལ་ལུང་ལས། འདི་ཡི་རིམ་པ་དང་པོ་ཡི། །སྒྲུབ་པའི་ཐབས་
དང་སྦྱིན་སྲེག་དང༌། །གཏོར་མ་སྣ་ཚོགས་འཁོར་ལོ་དང༌། །བསྡུས་པ་དང་ནི་རྣམ་བཤད་དང་། དཀྱིལ་འཁོར་ཆོ་ག་ལ་སོགས་པ། །མི་ཤེས་མུན་སྒྲིབས་སེམས་ཅན་གྱི། །ཐུར་མ་ལྟ་བུར་བརྩམ་པར་
གྱིས། །ཞེས་རྗེ་བཙུན་གྱིས་སྒྲུབ་ཐབས་རྩོམ་པའི་གནང་བ་བྱིན་པ་ལ་བརྟེན་ནས། སློབ་དཔོན་གྱིས་བརྩམས་པའི་ཀུན་ཏུ་བཟང་པོ་ཞེས་པའི་སྒྲུབ་ཐབས་དང༌། མར་མེ་མཛད་བཟང་པོས་མཛད་པའི་སྒྲུབ་

ཐབས་ཀྱི་དོན་རྣམ་པར་དག་པའི་འགྲེལ་པ་ལ་བརྟེན་ནས་བཤད་པར་བྱའོ། །འདིར་སྒྲུབ་པ་པོ་བསམ་པ་བྱང་ཆུབ་ཏུ་སེམས་བསྐྱེད་ཅིང༌། སྤྱོད་པ་ཕ་རོལ་ཏུ་ཕྱིན་པ་དྲུག་ལ་སློབ་པ། ཟབ་མོ་སྔགས་ཀྱི་
ཚུལ་ལ་ཤིན་ཏུ་མོས་ཤིང༌། འཇམ་པའི་རྡོ་རྗེའི་དཀྱིལ་འཁོར་དུ་དབང་བསྐུར་བ་དང་། རྗེས་སུ་གནང་བ་ལེགས་པར་ཐོབ་ཅིང་དམ་ཚིག་དང་སྡོམ་པ་རྣམས་ཚུལ་བཞིན་དུ་བསྲུང་བས་ཆུ་དང་ཤིང་ཕུན་ཚོགས་ཀྱིས་
མཛེས་པའི་རི་བོ་སོགས་དབེན་པའི་གནས་སུ། གནས་ཁང་ཙནྡན་ལ་སོགས་པའི་དྲི་བཟང་པོས་བྱུགས་ཤིང༌།  དྲི་ཞིམ་པོའི་མེ་ཏོག་གཅལ་དུ་བཀྲམ་པར་བདེ་བའི་སྟན་ལ་འདུག་ནས་རྗེ་བཙུན་འཇམ་པའི་དབྱངས་
བསྒྲུབ་པར་བྱའོ། །དེའང་རང་ཉིད་འཇམ་དབྱངས་སུ་གསལ་བའི་ཐུགས་ཀར་ཟླ་བའི་དཀྱིལ་འཁོར་ལ་རྣམ་ཐར་གསུམ་གྱི་བདག་ཉིད་ཅན་གྱི་མཾ་ཡིག་དམར་སེར་འོད་ཟེར་རྣམ་པ་ལྔ་འཕྲོ་བ་ཞིག་བསྒོམ་པར་བྱའོ། །
དེ་ལ་མ་ནི་སྟོང་པ་ཉིད་དང་དེའི་སྲོག་གི་ཨ་ནི་མཚན་མ་མེད་པ་དང༌། ཐིག་ལེ་ནི་སྨོན་པ་མེད་པ་སྟེ་དེ་ཁོ་ན་ཉིད་ཀྱི་ཡི་གེ་ཞེས་གསུངས་པའི་དོན་ནོ། །མཾ་ཡིག་གི་འོད་ཟེར་གྱིས་དུས་གསུམ་གྱི་སངས་རྒྱས་དང༌། 
བྱང་ཆུབ་སེམས་དཔའ་ཕྱོགས་བཅུའི་ཞིང་ན་བཞུགས་པ་རྣམས་གསལ་བར་བྱས་པའི་མདུན་དུ་འདུག་པར་ལྷག་པར་མོས་པས་ཐུགས་ཀའི་ས་བོན་ལས་བྱུང་བའི་གཟུགས་རྡོ་རྗེ་མ་དང༌། མེ་ཏོག་མ་ལ་

སོགས་པས་མཆོད་པར་བསམ་ཞིང༌། ཨོཾ་སརྦ་ཏ་ཐཱ་ག་ཏ་རཱུ་པ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཤྲཱི་ཡེ་ཨཱཿཧཱུཾ། ཞེས་པས་གཟུགས་དང༌། དེ་བཞིན་དུ་རཱུ་པའི་གནས་སུ་ཤཔྟས་སྒྲ་དང༌། གནྡྷེས་དྲི་དང༌།  རཱ་སས་རོ་དང་།   སྤརྴ་བཅུག་པས་
འདོད་ཡོན་ལྔའི་མཆོད་པ་དང༌།  པུཤྤེས་མེ་ཏོག་དང༌། དྷཱུ་པེས་བདུག་སྤོས་དང༌། ཨཱ་ལོ་ཀེས་མར་མེ་དང༌། གནྡྷེས་དྲི་དང༌། ནཻ་ཝི་དྱེས་ཞལ་ཟས་དང༌། ཤཔྟ་བཅུག་པས་རོལ་མོའི་མཆོད་པ་དབུལ་ལོ། །དེ་ནས། གང་ཞིག་ཐོག་མེད་སྲིད་པའི་ཆུ་ཀླུང་དུ། །
མ་ལུས་ཀུན་རྟོག་གིས་བསགས་རྙོག་པ་རྣམས། །ཐུགས་རྗེ་ཆེ་ལྡན་སྤྱན་སྔར་དེ་དག་ནི། །ཆོ་ག་བཞིན་དུ་ཐམས་ཅད་བཤགས་པར་བགྱི། །རྫོགས་སངས་རྒྱས་དང་བྱང་ཆུབ་སེམས་དཔའ་དང༌། །འཕགས་པ་གཞན་གྱི་དགེ་བ་གང་མཛད་
པ། །དེ་དག་ཀུན་ལ་ཡང་དག་ཡི་རང་ཞིང༌། །བྱང་ཆུབ་ཏུ་ནི་ཡོངས་སུ་བསྔོ་བར་བགྱི། །ཡིད་ཀྱི་རོལ་པ་དྲི་མེད་ཟླ་འདྲས་བསྒྲུབས། །སྙིང་རྗེ་དམ་པ་མཐའ་ཡས་པ་ཡི་ཐབས། །རང་གི་ཡིད་ལ་གནས་པར་གྱུར་པ་ཡི། །བདེ་གཤེགས་རྣམས་ལ་རྟག་
ཏུ་སྐྱབས་སུ་མཆི། །རྟོག་པ་མ་ལུས་པ་ལས་ངེས་གྲོལ་ཞིང༌། །སེམས་དཔའ་དམ་པ་རྣམས་ཀྱི་ཕུན་ཚོགས་གཞི། །དངོས་པོ་ཐམས་ཅད་རོ་གཅིག་ངོ་བོ་ཉིད། །དམ་པའི་ཆོས་ལའང་རྟག་ཏུ་སྐྱབས་སུ་མཆི། །འཆིང་བ་རྣམས་ལས་ཡང་དག་གྲོལ་གྱུར་
ཅིང་། །སྙིང་རྗེ་མཆོག་གིས་བསྐྲུན་པའི་དཔལ་དང་ལྡན། །རབ་ཏུ་དགའ་སོགས་ས་ལ་རབ་བཞུགས་པ། །བརྟུལ་ཞུགས་དབང་པོའི་ཚོགས་ལ་སྐྱབས་སུ་མཆི། བསམ་དང་རྣམ་པར་སྨིན་པ་དག་གྱུར་པས།  །སྒྲིབ་པ་ཀུན་གྱི་བག་ཆགས་ཡང་དག་འབྱིན། །

ལྷག་པར་མོས་པས་རྣམ་པར་བརྒྱན་པ་ཡི། །སེམས་ནི་བྱང་ཆུབ་དམ་པར་བསྐྱེད་པར་བགྱི། །བདེ་གཤེགས་སྲས་བཅས་རྣམས་ཀྱི་ལམ་གཅིག་པུ། །སྦྱིན་སོགས་རྣམ་བཅུ་དཀར་པོའི་ཡོན་ཏན་ཚུལ། །རྫོགས་སངས་རྒྱས་
བདག་མ་ལུས་ངོ་བོའི་བློས། །ཡང་དག་ཉིད་དུ་ད་ནི་གནས་པར་བགྱི། །ཞེས་འཁོར་གསུམ་རྨི་ལམ་བཞིན་དུ་བལྟས་ནས་སྡིག་པ་བཤགས་པ་དང༌། གང་ཟག་ལྔའི་དགེ་བ་ལ་ཡི་རང་ཞིང་དགེ་བ་བསྔོ་བ་དང༌། དཀོན་མཆོག་གསུམ་ལ་སྐྱབས་སུ་
འགྲོ་བ་དང༌། བྱང་ཆུབ་ཀྱི་མཆོག་ཏུ་སེམས་བསྐྱེད་པ་དང༌། ལམ་ལ་བརྟེན་པར་ཡི་དམ་འཆའ་བ་རྣམ་ཀྱི་དོན་ལེགས་པར་དྲན་པར་བྱས་ལ་བརྗོད་པར་བྱ་སྟེ། མཐུན་རྐྱེན་བསྒྲུབ་པའི་ཕྱིར་དུ་ཚོགས་གསོག་པའོ། །འདི་མན་སྙེ་ལྟར་ན། གནས་
བཟང་པོར་ལུས་བཟང་པོ་ལེན་པའི་ལས་བཟང་པོ་གསོག་པའི་རྟེན་དང་འདྲའོ། །དེ་ནས་སྙིང་རྗེ་ཆེན་པོས་སེམས་ཅན་མ་ལུས་པ་ལྟ་བ་ངན་པའི་དྲ་བས་བཅིངས་པ་རྣམས་ལ་དམིགས་ནས། ཀྱེ་མ་སེམས་ཅན་འདི་རྣམས་རང་བཞིན་གྱིས་མྱ་ངན་
ལས་འདས་པའི་ངོ་བོ་ཡིན་ཀྱང་རང་གིས་རྟོགས་པར་མ་གྱུར་པ་ཡིན་ན་བདག་གིས་འདི་དག་གི་དོན་ཇི་ལྟར་ཁོང་དུ་ཆུད་པར་འགྱུར་བསམས་ནས། སྟོང་པའི་མཚན་ཉིད་ཅན་གྱི་བྱང་ཆུབ་ཀྱི་སེམས་བསྒོམ་པར་བྱ་སྟེ། ཆོས་ཐམས་ཅད་དོན་དམ་
པར་ངོ་བོ་དང༌། རྒྱུ་དང་འབྲས་བུ་ལ་སྨོན་པ་དང་བྲལ་བའི་སྟོང་པ་ཉིད་བསྒོམ་པ་དང༌། ཐ་མལ་པའི་སྣང་བ་རྣམས་འོད་གསལ་དུ་བསྡུས་པའི་རྣམ་པར་ཐར་པའི་སྒོ་གསུམ་གྱི་སྟོང་པ་ཉིད་བསྒོམས་ལ། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་

ཀོ྅ཧཾ། ཞེས་བརྗོད་ལ། རང་གི་སེམས་དང་དེ་ཁོ་ན་ཉིད་གཉིས་གཅིག་ཏུ་སོང་བའི་བདག་ཉིད་ཅན་ད་ངའོ་སྙམ་དུ་ཆོས་སྐུའི་ང་རྒྱལ་བྱ་སྟེ། འོད་གསལ་འཆི་བ་དང་མཐུན་པར་བསྒོམ་པ་གནས་གྱུར་པའི་རྣལ་འབྱོར་རོ། །སྟོང་པའི་ངང་ལས་རང་
གི་སེམས་མདུན་གྱི་ནམ་མཁར་ཟླ་བ་ལ་གནས་པའི་ཨོཾ་དཀར་པོ། ཨཱཿདམར་པོ། །ཧཱུཾ་སྔོན་པོ། ཧོཿཡིག་དམར་སེར་གཉིས་ཀྱི་མཐའ་བརྟེན་པ་ཞིག་བསྒོམ་སྟེ། བར་དོའི་ལུས་ངག་ཡིད་གསུམ་རང་གི་ཆགས་པས་བཅིངས་པས་རྡོ་རྗེ་གསུམ་
དབྱེར་མི་ཕྱེད་པའི་སྒྱུ་མའི་སྐུ་ལྷན་ཅིག་སྐྱེས་པའི་དགའ་བས་བཅིངས་པས་སྦྱོང་བར་བྱེད་པའི་ཐབས་བསྒོམ་པ་བར་སྲིད་ཀྱི་རྣལ་འབྱོར་རོ། །ཡེ་ཤེས་ཞབས་ཡབ་སྲས་གཉིས་ཀྱིས་རྒྱུ་རྡོ་རྗེ་འཛིན་པ་ཡབ་ཡུམ་རྫོགས་ནས་སེམས་ཅན་ཐམས་
ཅད་ལ་དབང་བསྐུར་བའི་འོག་ཏུ་ཡི་གེ་མངལ་དུ་འཇུག་པར་བཤད་པ་མིན་པ་སྐབས་འདིར། བར་སྲིད་མཚོན་པར་བྱེད་པའི་ཡི་གེ་ལྔ་ནམ་མཁའ་ལ་འཇོག་པར་གསལ་བར་མི་བཤད་ཀྱང༌།  དཔལ་འབྲས་རྡོ་རྗེ་དང་ཀུན་ཏུ་བཟང་པོས་སྐབས་
འདིར་བཤད་པ་ནི་ལེགས་ཏེ། སྦྱང་གཞི་དང་མཐུན་པའི་ཕྱིར་དང༌། འོག་ཏུ་ཡི་གེ་ལྔ་མངལ་དུ་འཇུག་པ་ལ་སྔོན་དུ་མངལ་དུ་འཇུག་རྒྱུ་བསྒྲུབ་དགོས་པའི་ཕྱིར་རོ། །སྟོང་པའི་ངང་ལས་ཉི་མའི་དཀྱིལ་འཁོར། དེའི་སྟེང་དུ་ཧཱུཾ་སྔོན་པོ་ལས་བྱུང་
བའི་སྣ་ཚོགས་རྡོ་རྗེ་ལྟེ་བ་ལ་ཧཱུཾ་གིས་མཚན་པ་ལས་འོད་ཟེར་འོག་ཏུ་འཕྲོས་པ་ལས་རྡོ་རྗེའི་ས་གཞི་ངོས་སུ་འཕྲོས་པ་ལས་རྡོ་རྗེའི་ར་བ། སྟེང་དུ་འཕྲོས་པ་ལས་རྡོ་རྗེའི་དྲ་བ་སྟེ་གུར། ཕྱི་རོལ་གྱི་ཕྱོགས་ཀུན་ཏུ་དུས་མཐའི་མེ་ལྟ་བུའི་མེ་འབར་བས་

བསྐོར་བར་བསམ་སྟེ། འགལ་རྐྱེན་འགོག་པའི་ཕྱིར་སྲུང་འཁོར་བསྒོམ་པའོ། །ཀུན་བཟང་ལས། ཧཱུཾ་གིས་རྡོ་རྗེ་བྱས་པའི་སར་ཞེས་པ་ཙམ་ལས་མི་གསལ་བ་ལ། ཁ་ཅིག་གིས་རང་གི་སྙིང་གར་ཉི་མ་ལ་གནས་
པའི་ཧཱུཾ་ལས་བྱུང་བའི་རྡོ་རྗེ་སྔོན་པོ་ཁ་གྱེས་པའི་ལྟེ་བར་གནས་པའི་ཧཱུཾ་ལས་རྡོ་རྗེ་ཕྲ་མོ་སྤྲོས་པ་རྣམས་གཅིག་ཏུ་འདུས་པ་ལས་ར་གུར་སོགས་བསྒོམ་པར་བཤད་ཀྱང༌། ཐ་ག་ན་དང་ཀུན་བཟང་པོས་བཤད་པ་ལེགས་པར་སྣང་
བས་དེ་ལྟར་བཀོད་དོ། །སྣ་ཚོགས་རྡོ་རྗེའི་ལྟེ་བའི་སྟེང་དུ་ཧཱུཾ་ལས་རྡོ་རྗེའི་ལྟེ་བ་ཧཱུཾ་གིས་མཚན་པ་ཡོངས་སུ་གྱུར་པ་ལས་ཀུན་ཏུ་བཟང་པོ་ཞེས་པའི་རྡོ་རྗེ་འཆང་སྐུ་མདོག་དཀར་པོ། རྩ་ཞལ་དཀར་བ། གཡས་ཞལ་སྔོ་བ། གཡོན་ཞལ་དམར་
བ། རིན་པོ་ཆེའི་རྒྱན་དང་ལྡན་པ། ཕྱག་དང་པོ་གཉིས་ཀྱིས་རང་དང་འདྲ་བའི་རིག་མ་ལ་འཁྱུད་པ། ལྷག་མ་གཡས་གཉིས་རལ་གྲི་དང་རྡོ་རྗེ། གཡོན་གཉིས་པདྨ་དང་རིན་པོ་ཆེ་བསྣམས་པ། དེ་ཡོངས་སུ་གྱུར་པ་ལས་ཆོས་འབྱུང་དཀར་པོ་ཟུར་གསུམ་
པ་གྱེན་དུ་ལངས་པ། ཟུར་གཅིག་ནི་ས་ལ་གནས་ཤིང༌། གཉིས་ནི་སྟེང་ན་གནས་པ་སྐྱེ་གནས་ཀྱི་གཟུགས་ཅན་འོད་ཟེར་ཁ་དོག་སྣ་ཚོགས་པ་ཕྱོགས་བཅུར་འཕྲོ་བའི་ཁོང་སྟོང་དང་བཅས་པ། བྱང་ཆུབ་ཀྱི་སེམས་རྡོ་རྗེ་འཛིན་པའི་ངོ་བོར་བསམ་མོ། །
ཆོས་འབྱུང་གི་འོག་ཕྱོགས་ཕྲ་བ་ནི་ལས་དང་པོ་པའི་སར་ཡོན་ཏན་གྱི་ཚོགས་ཆུང་བ་དང་། སྟེང་རྗེ་རྒྱས་སུ་སོང་བ་ནི། མོས་སྤྱོད་ནས་བརྩམས་ཏེ། ཡོན་ཏན་གོང་ནས་གོང་དུ་འཕེལ་བ་དང་། གྲུ་གསུམ་ནི་རྣམ་པར་ཐར་པའི་སྒོ་གསུམ་མཚོན་

པར་ཤཱནྟི་པས་བཤད་ལ། ཡང་ཟུར་གསུམ་གྱིས་ཨེ་ཡིག་གི་དོན་སྟོང་པ་ཉིད་དང༌། སྐྱེས་གནས་ཀྱི་གཟུགས་ཀྱི་བདེ་བ་ཆེན་པོ་མཚོན་ལ། རྟེན་དང་བརྟེན་པའི་དཀྱིལ་འཁོར་པ་ཐམས་ཅད་དེའི་ནང་དུ་ཆུད་པར་སྒོམ་པ་ནི། འབྲས་བུའི་སྐབས་ཀྱི་ཡོན་ཏན་སྒོམ་
པ་ཐམས་ཅད་བདེ་སྟོང་སྒོམ་པ་ཉིད་ཀྱིས་འགྲུབ་པར་བསྟན་པའི་དོན་ནོ། །ཆོས་འབྱུང་གི་དབུས་སུ་པཾ་ལས་བྱུང་བའི་སྣ་ཚོགས་པདྨ་དེའི་ལྟེ་བར་ཧཱུཾ་ལས་བྱུང་བའི་སྣ་ཚོགས་རྡོ་རྗེ་ཤར་རྭ་དཀར། ལྷོ་སེར། ནུབ་དམར། བྱང་གི་རྭ་ལྗང་ཁུ། དབུས་སྔོ་བ་ཞིག་
བསམ་མོ། །དེའི་དབུས་སུ་བྷཱུཾ་ལས་འཁོར་ལོ་རྩིབས་བརྒྱད་པའམ། བཅུ་གཉིས་པ་ལྟེ་བར་བྷཱུཾ་གྱིས་མཚན་པ། དེ་ཡོངས་སུ་གྱུར་པ་ལས་བྱུང་བའི་རྣམ་སྣང་སྐུ་མདོག་དཀར་པོ་དཀར་སྔོ་དམར་བའི་ཞལ་གསུམ་ཕྱག་དྲུག་གི། ཕྱག་དང་པོ་གཉིས་ཀྱིས་རང་འདྲའི་
ཡུམ་ལ་འཁྱུད་པ། ལྷག་མ་གཡས་གཉིས་ན་འཁོར་ལོ་དཀར་པོ་དང་རལ་གྲི གཡོན་གཉིས་ན་རིན་པོ་ཆེ་དང་པདྨ་དམར་པོ་བསྣམས་པ། རལ་པའི་ཅོད་ཅན་སྣ་ཚོགས་པད་ཟླ་ལ་རྡོ་རྗེ་སྐྱིལ་ཀྲུང་གིས་བཞུགས་པར་བསམ་མོ། །རྣམ་སྣང་སུ་ཡོངས་སུ་གྱུར་པ་ལས་
གཞལ་ཡས་ཁང་མཚན་ཉིད་ཐམས་ཅད་དུས་གཅིག་ཏུ་རྫོགས་པར་བསམས་ལ། རིམ་གྱིས་གསལ་གདབ་པ་ནི། གྲུ་བཞི་པ་སྒོ་བཞི་པ་ཕྱི་ནས་རིམ་པ་བཞིན་དཀར་སེར་དམར་ལྗང་སྔོ་བའི་རིམ་པ་ལྔ་དང་ལྡན་པའི་རིན་པོ་ཆེའི་རྩིག་པས་བསྐོར་བའི་སྟེང་ན།
རིན་པོ་ཆེའི་ཕ་གུ་གཞི་དམར་པོ་ལ་རིན་པོ་ཆེ་ཟུར་གསུམ་དང་གྲུ་བཞི་ལ་སོགས་པས་སྤྲས་པ། དེའི་སྟེང་ན་གནས་པའི་གསེར་གྱི་སྐེ་རགས་བཞིའི་ཕྱི་ངོས་སུ་ཆུ་སྲིན་གྱི་ཁ་ནས་མུ་ཏིག་གི་དོ་ཤལ་དང་དོ་ཤལ་ཕྱེད་པ་འཕྱང་བ། དེའི་ཕྱི་ངོས་སུ་བྱ་འདབ་ལས་

འཕྱང་བའི་རིན་པོ་ཆེའི་ཤར་བུ། དེའི་སྟེང་ན་པདྨ་འདབ་མ་ཕྱེད་པའི་དབྱིབས་ཅན་གྱི་མདའ་ཡབ་ལ་གནས་པའི་གསེར་གྱི་བུམ་པ་ནས་འཐོན་པའི་རྒྱལ་མཚན་དང༌། བ་དན་བརྒྱད་བརྒྱད་ཀྱི་མཛེས་པར་བྱས་པ། ཕྱིའི་སྟེང་གི་ཟུར་
བཞི་ལ་གདུགས་བཞིས་བརྒྱན་པ། རྩིག་པའི་འགྲམ་ནས་འདོད་ཡོན་གྱི་སྣམ་བུ་དམར་པོས་བསྐོར་བ་ལ་བཞུགས་སྟབས་དང༌། ཁ་དོག་སྣ་ཚོགས་པའི་ལྷ་མོ་རྣམས་ཀྱིས་མཆོད་པ་བྱེད་བཞིན་པ་སྒོ་དང་སྒོ་ཁྱུད་ཀྱིས་ཕྱིའི་མཚམས་དང་རྩིག་པའི་ཕྱི་
ནང་གི་ཟུར་བཞིར་ཟླ་ཕྱེད་ལ་གནས་པའི་རིན་པོ་ཆེ་དམར་པོའི་སྟེང་དུ་རྡོ་རྗེས་བརྒྱན་པ། སྒོ་བཞི་སོ་སོའི་མདུན་དུ་སྟེགས་བུ་གྲུ་བཞིའི་སྟེང་དུ་བུམ་པ་ལ་གནས་པའི་ཀ་བ་བཞི་བཞིས་བཏེག་པའི་རྟ་བབས་གསེར་དང་ཤར་བུ། རིན་པོ་ཆེ། རྟ་རྨིག །མུན་སྣམ། 
བ་རནྜ། མུན་པ། ཤར་བུ། རིན་པོ་ཆེ། རྨིག་པ། བདའ་ཡབ་སྟེ། སྣམ་བུ་བཅུ་གཅིག་དང་ལྡན་པའི་རྩེ་མོར་ཆོས་ཀྱི་འཁོར་ལོའི་གཡས་གཡོན་དུ་རི་དྭགས་ཕོ་མོ་དང་བཅས་པ། རྟ་བབས་ཀྱི་གཡས་གཡོན་དུ་བུམ་པ་བཟང་པོ་ལས་སྐྱེས་པའི་དཔག་བསམ་
གྱི་ཤིང་ལ་རྒྱལ་སྲིད་རིམ་པོ་ཆེ་སྣ་བདུན་དང༌། བར་བར་དུ་གྲུབ་པ་ཐོབ་པ་དང༌། སྤྲིན་གྱི་གསེབ་ནས་བྱུང་བའི་ལྷ་མེ་ཏོག་གི་ཕྲེང་བ་བཟུང་བ་རྣམས་ཀྱིས་ཀུན་ནས་མཛེས་པར་བྱས་པའོ། །གཞལ་ཡས་ཁང་གི་ནང་གི་དཀྱིལ་འཁོར་གྱི་ཕྱེད་ཀྱི་ཚད་དུ་རྡོ་རྗེའི་
འཕྲེང་བས་ཟླུམ་པོར་བསྐོར་བའི་རྩིག་པ་ལ་བརྟེན་པའི་ཤར་དུ་འཁོར་ལོ། །ལྷོར་རིན་པོ་ཆེ། ནུབ་ཏུ་པདྨ། བྱང་དུ་རལ་གྲིས་མཚན་པའི་ཀ་བ་གཉིས་གཉིས་ཀྱིས་བཏེག་པའི་རྡོ་རྗེའི་གདུང་གིས་མཛེས་པར་ཕུབ་པའི་རྩེ་མོ་རྡོ་རྗེ་རིན་པོ་ཆེའི་ཏོག་གིས་

སྤྲས་པ། རིམ་པ་གཉིས་པའི་གྲྭའི་གཡས་གཡོན་གཉིས་སུ་བདུད་རྩིས་བཀང་བའི་རིན་པོ་ཆེའི་བུམ་པ་གཉིས་གཉིས་ཏེ། བུམ་པ་བརྒྱད་ཀྱིས་མཛེད་པ། ལྷ་དང་མི་ལས་ཡོན་ཏན་ཁྱད་པར་དུ་འཕགས་པའི་ཁང་བཟང་དམ་པ་ཕྱི་བལྟས་ནང་གསལ་
བ། ནང་བལྟས་ཕྱི་གསལ་བའི་ནང་གི་སྟེང་དང་འོག་གི་ས་གཞི་ཐམས་ཅད། ཤར་དཀར། ལྷོ་སེར། ནུབ་དམར། བྱང་ལྗང༌། དབུས་སྔོ་བར་གྱུར་པའི་ནང་གི་དབུས་དང༌། ཕྱོགས་མཚམས་རྣམས་སུ་སྣ་ཚོགས་པདྨའི་གདན་བཅུ་དགུ། དཀྱིལ་
འཁོར་ནང་མའི་ལྷོ་དང་ནུབ་དང་བྱང་དང་སྒོ་བཞི་སྟེ། དབུས་སུ་ཉི་མའི་གདན། ནང་མའི་དབུས་དང་ཤར་དང་ནང་མའི་གྲྭ་བཞི་དང༌། ཕྱིའི་གྲྭ་བཞི་དང་། ཤར་སྒོའི་གཡས་གཡོན་གཉིས་ཏེ་བཅུ་གཉིས་སུ་ཟླ་བའི་གདན་བསམས་ཏེ་རྟེན་བསྐྱེད་པའོ། སྲུང་
འཁོར་གྱི་དབུས་སུ་ཆོས་འབྱུང་དང་དེའི་དབུས་སུ་གཞལ་ཡས་ཁང་གདན་དང་བཅས་པ་བསྐྱེད་པ་ནི། སྦྱང་གཞི་ལ་སྔར་བཤད་པའི་ལས་བཟང་པོ་བསགས་པ་ཤི་ནས་བར་དོ་འགྲུབ་པ་གང་དུ་སྐྱེ་བའི་གནས་དང་འདྲ་ལ། ལམ་དང་འབྲས་བུ་ལ་
ཚོགས་ཞིང་ལ་ཚོགས་བསགས་ཤིང་འཆི་སྲིད་དང་བར་སྲིད་མཐུན་པར་བསྒོམ་པའི་སྒྲུབ་པ་པོ་གནས་གང་དུ་ལྷའི་ལུས་སུ་སྐྱེ་བ་ལེན་པ་དང༌། ཞིང་དག་པ་གང་དུ་འཚང་རྒྱ་བའི་གནས་དང་འདྲའོ། །གདན་དབུས་མའི་ཟླ་བའི་སྟེང་དུ། ཨ་ཨཱ། ཨི་ཨཱི། 
ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ་ཨཿ་བཅུ་དྲུག་པོ་ཁ་དོག་དཀར་པོ་ཕྲག་གཉིས་གཡས་དང་གཡོན་སྐོར་དུ་གནས་པ་མཚན་སོ་གཉིས་ཀྱི་ངོ་བོར་བསམ་མོ། །དེའི་ཕྱི་རོལ་ནས། ཀ་ཁ་ག་གྷ་ང༌། ཙ་ཚ་ཛ་ཛྷ་ཉ། ཊ་ཋ་ཌ་ཌ་ཌྷ་ཌྷ་ཎ།  ཏ་ཐ་ 

ད་ད་་དྷ་དྷ་ན།  པ་ཕ་བ་བྷ་མ། ཡ་ཡ་ར་ལ་ལ་ཝ། ཤ་ཥ་ས་ཧཀྵ། ཁ་དོག་དམར་པོ་བཞི་བཅུ་པ་ཕྲག་གཉིས་གཡས་དང་གཡོན་སྐོར་དུ་གནས་པ་དཔེ་བྱད་བརྒྱད་ཅུའི་ངོ་བོར་བསམ། དབྱངས་སོ་གཉིས་ཡོངས་སུ་གྱུར་པ་ལས་ཟླ་བའི་
དཀྱིལ་འཁོར་དཀར་པོ་ཞིག་བསྒོམས་ལ། ཨོཾ་ཙིཏྟ་པྲ་ཏི་བེ་དྷཾ་ཀ་རོ་མི། ཞེས་བརྗོད་དོ། །གསལ་བྱེད་བརྒྱད་ཅུ་ཡོངས་སུ་གྱུར་པ་ལས་ཟླ་བ་སྔ་བའི་སྟེང་དུ་ཟླ་བའི་དཀྱིལ་འཁོར་དམར་པོ་ཞིག་བསྒོམས་ལ། ཨོཾ་བོ་དྷི་ཙིཏྟ་ཨུཏྤ་ཏ་ཡ་མི། ཞེས་
བརྗོད་དོ། །ལུགས་འདི་ལ་གསལ་བྱེད་ལ་ཡི་གེ་སྣོན་ལུགས་མི་འདྲ་བ་འགའ་ཞིག་ཡོད་ཀྱང་འདིར་ཤཱནྟི་པའི་ལུགས་སུ་བྱས་སོ། །ཡེ་ཤེས་ཞབས་ཡབ་སྲས་ཀྱི་གཞུང་ལས་དབྱངས་གསལ་ཉིས་འགྱུར་བྱེད་མི་བྱེད་མི་གསལ་ཡང༌། མར་མེ་
མཛད་ཀྱིས་དབྱངས་རྣམས་མཚན་སོ་གཉིས་དང༌། གསལ་བྱེད་རྣམས་དཔེ་བྱད་བརྒྱད་ཅུར་གསུངས་པ་དྲངས་ནས་ཉིས་འགྱུར་བྱ་དགོས་པར་དཔལ་འབྲས་རྡོ་རྗེས་འཆད་པ་རྣམས་ནི་ལེགས་པ་ཡིན་ནོ། །སློབ་དཔོན་དེས་དབྱངས་
གསལ་གཉིས་ཀ་ལས་ཟླ་བ་གཅིག་བསྐྱེད་པ་ཡིན་ཞེས་པ་ནི་དེའི་ལུགས་མིན་ཏེ། དེའི་འགྲེལ་པ་ལས་དབྱངས་ཀྱི་ཡི་གེ་དང་གསལ་བྱེད་ཡོངས་སུ་གྱུར་པ་ལས། ཤེས་རབ་དང་ཐབས་ཀྱི་བདག་ཉིད་ཅན་གྱི་ཟླ་བའི་དཀྱིལ་འཁོར་ཅན་དུ་
བསྒོམ་པར་བྱའོ། །ཞེས་དབྱངས་གྱུར་པ་ལས་ཤེས་རབ་ཀྱི་བདག་ཉིད་ཅན་ཀྱི་ཟླ་བ་དང་གསལ་བྱེད་གྱུར་པ་ལས་ཐབས་ཀྱི་ངོ་བོའི་ཟླ་བ་བསྐྱེད་པར་བཤད་པའོ། །ལུགས་འདི་ལ་ཉི་མ་མི་བསྐྱེད་པར་ཟླ་བ་གཉིས་བསྐྱེད་པའི་ཟླ་བ་གཉིས་ཁ་

དོག་འདྲ་མི་འདྲ་མི་གསལ་ཡང་དཔལ་འབྲས་རྡོ་རྗེས་ས་བོན་གཉིས་དཀར་དམར་དུ་བཤད་པས། ཟླ་བ་གཉིས་ཀྱང་དཀར་དམར་དུ་བྱ་སྟེ། འདི་འདྲའི་རིགས་ལ་ཟླ་བ་གཅིག་དམར་པོ་བྱེད་པ་མན་ངག་སྙེ་མ་ལས་བཤད་དོ། །ཟླ་བ་གཉིས་བསྐྱེད་པ་ནི་
མེ་ལོང་ལྟ་བུའི་ཡེ་ཤེས་ལས་བྱང་ཆུབ་པའོ། །དེ་ནས་ཟླ་བ་གཉིས་འདྲེས་པས་དཀར་ལ་དམར་པའི་མདངས་ཅན་གྱི་ཟླ་བ་གཅིག་ཏུ་གྱུར་པ་ནི་མཉམ་པ་ཉིད་ཀྱི་ཡེ་ཤེས་ལས་བྱང་ཆུབ་པའོ། །འདི་གཞུང་གཉིས་སུ་མི་གསལ་ཡང༌།  དཔལ་འབྲས་རྡོ་
རྗེ་དང་ཀུན་ཏུ་བཟང་པོའི་འགྲེལ་པ་གཉིས་སུ་མན་ངག་གསལ་བར་བསྟན་པ་ལྟར་རོ། །དེ་ལྟར་ཟླ་བའི་སྟེང་དུ་ཧཱུཾ་ཡིག་ལས་བྱུང་བའི་རྡོ་རྗེ་རྩེ་ལྔ་པ་དམར་པོ་བསམས་ལ། ཨོཾ་ཏིཥྛ་བཛྲ་ཞེས་བརྗོད་དེ། སོ་སོར་རྟོག་པའི་ཡེ་ཤེས་
ལས་བྱང་ཆུབ་པའོ། །དེ་ནས་རྡོ་རྗེ་དེ་ལས་ཕྱོགས་བཅུར་འོད་ཟེར་འཕྲོས་པའི་རྩེ་མོ་ལས་བྱུང་བའི་དེ་བཞིན་གཤེགས་པ་རྣམས་ཀྱིས་སེམས་ཅན་ཐམས་ཅད་སངས་རྒྱས་སུ་བྱས་པ་དེ་ཐམས་ཅད་ཚུར་འདུས་ནས་རྡོ་རྗེ་ལ་ཞུགས་ཏེ་རྡོ་རྗེའི་
ལྟེ་བར་ཧཱུཾ་གིས་མཚན་པར་བསམས་ལ། ཨོཾ་བཛྲ་ཨཱཏྨ་ཀོ྅ཧཾ། ཞེས་བརྗོད་དེ། བྱ་བ་སྒྲུབ་པའི་ཡེ་ཤེས་ལས་བྱང་ཆུབ་པའོ། །ཟླ་བ་རྡོ་རྗེ་ཧཱུཾ་དང་བཅས་པ་ཡོངས་སུ་གྱུར་པ་ལས་རྡོ་རྗེ་སེམས་དཔའ་སྐུ་མདོག་དཀར་པོ་ཞལ་གསུམ་ཕྱག་དྲུག་
པ་རང་འདྲའི་རིག་མ་དང་བཅས་པ་རིན་པོ་ཆེའི་རྒྱན་གྱིས་བརྒྱན་པ། སྐུའི་བ་སྤུའི་བུ་ག་ཐམས་ཅད་ལས་འཕྲོས་པའི་འོད་ཟེར་གྱི་རྩེ་མོ་ལས་བྱུང་བའི་ཐུབ་པའི་ཚོགས་རྣམས་ཀྱི་ཁམས་གསུམ་པོ་ཐམས་ཅད་ཁྱབ་པར་མཛད་པ་རྡོ་རྗེ་སྐྱིལ་ཀྲུང་

གིས་བཞུགས་པ། སྔར་བཤད་པའི་ཀུན་བཟང་ལྟ་བུར་བསམས་ལ། ཨོཾ་སརྦ་ཏ་ཐཱ་ག་ཏ་ཡ་ཐཱ་ཏ་ཐཱ་ཨཱ་ཧཾ། ཞེས་བརྗོད་དོ། །ཆོས་ཀྱི་དབྱིངས་ཀྱི་ཡེ་ཤེས་ལས་བྱང་ཆུབ་པའོ། །དེ་ནི་སྦྱང་གཞི་ལ་བར་དོ་སྐྱེ་བ་ལེན་པའི་ཕ་མ་ལྟ་
བུ་དང༌། འབྲས་བུ་ལ་སངས་རྒྱལ་ཐམས་ཅད་བསྐྱེད་པའི་ཡབ་ཡུམ་ཐབས་ཤེས་གཉིས་སུ་མེད་པ་ལྟ་བུའོ། །སྔར་གཞལ་ཡས་ཁང་བསྐྱེད་པས་སྣོད་ཀྱི་ཞིང་དག་པར་བྱས་ནས་ད་ནི་བཅུད་ཀྱི་ཞིང་དག་པར་བྱེད་པ་ནི། འདོད་ཆགས་ཆེན་པོས་འདུལ་
བར་བྱ་བའི་སེམས་ཅན་གྱི་ཁམས་ལ་གཟིགས་ནས། ཡབ་ཡུམ་སྙོམས་པར་ཞུགས་པའི་དགའ་བའི་སྒྲས་རྒྱལ་བའི་ཚོགས་ཐམས་ཅད་སྤྱན་དྲངས་པ་རྣམས་བ་སྤུའི་བུ་ག་རྣམས་ནས་ལུས་ཀྱི་ནང་དུ་གཞུག་གོ། དེ་ནས་དེ་རྣམས་ཐམས་ཅད་སྤྱན་མ་ལ་སོགས་
པ་བཞི་དང༌། གཟུགས་རྡོ་རྗེ་མ་ལ་སོགས་པ་ལྔ་སྟེ་ལྷ་མོ་དགུར་གྱུར་པའི་ལྷ་མོ་རྣམས་རང་གི་ལུས་ལས་ཕྱིར་ཕྱུང་སྟེ་ཡུམ་གྱི་ལུས་ཀྱི་ནང་དུ་གཞུག་པར་བྱའོ། །དེ་ནི་རྩ་རྒྱུད་ལས་གསུངས་པ་ལྟར་རྡོ་རྗེ་འཆང་སྙོམས་འཇུག་གི་བདེ་བས་མཉེས་པར་བྱ་བའི་
ཕྱིར་དུ་དེ་བཞིན་གཤེགས་པ་རྣམས་རིག་མ་དགུར་སྤྲུལ་པ་འདིར་ཡང་མཛད་པའོ། །དེའི་ཕྱིར་འདིར་མཱ་མ་ཀཱི་དོར་ནས་ཆོས་དབྱིངས་རྡོ་རྗེ་མ་དང་བཅས་པའི་ལྷ་མོ་དགུ་ལ་བྱེད་པ་ནི་ཡེ་ཤེས་ཞབས་ཡབ་སྲས་ཀྱི་བཞེད་པ་མིན་ཏེ། རྩ་རྒྱུད་ལས་རིག་མ་དགུ་
སྤྲུལ་པ་ལ་ཆོས་དབྱིངས་རྡོ་རྗེ་མ་མེད་ཅིང༌། མཱ་མ་ཀཱི་ཡོད་པའི་ཕྱིར་རོ། །དེ་བཞིན་གཤེགས་པ་རྣམས་ཞུ་བ་རྡོ་རྗེའི་ལམ་ནས་ཡུམ་གྱི་པདྨར་ཞུགས་པའི་ཐིག་ལེའི་པདྨའི་དབུས་སུ་གནས་པ་ཡོངས་སུ་གྱུར་པ་ལས་གཞལ་ཡས་ཀྱི་ཁང་པ་དང༌། འཇམ་

པའི་རྡོ་རྗེ་འམ་མི་བསྐྱོད་པས་གཙོ་མཛད་པའི་ལྷ་བཅུ་དགུའི་དཀྱིལ་འཁོར་གྲུབ་པར་བསམ་མོ། །ལྷ་རྣམས་ཀྱི་སྐུ་ལས་འོད་ཟེར་འཕྲོས་པས་སེམས་ཅན་ཐམས་ཅད་བཀུག་སྟེ་སློབ་མ་འཇུག་པ་བཞིན་དུ་ཞུགས་པདྨར་གནས་པའི་དཀྱིལ་འཁོར་གྱི་
ཁྱམས་རྣམས་སུ་གནས་པར་བསམ་མོ། །རང་གི་སྐུ་ལས་འཕྲོས་པའི་འོད་ཟེར་གྱིས་རྣམ་སྣང་ལ་སོགས་པའི་དེ་བཞིན་གཤེགས་པ་ཐམས་ཅད་སྤྱན་དྲངས་ཏེ། རང་གི་ཞལ་ནས་བཅུག་པ་རྣམས་བྱང་ཆུབ་ཀྱི་སེམས་ཟླ་བའི་གཟུགས་སུ་གྱུར་ཏེ། 
གསང་བའི་རྡོ་རྗེའི་དབུས་ནས་པདྨར་སོང་བ་རྣམས་ཀྱིས་སེམས་ཅན་ཐམས་ཅད་ལ་དབང་བསྐུར་བས་སྡིག་པ་དང་སྒྲིབ་པ་ཐམས་ཅད་དག་ནས་རྡོ་རྗེ་སེམས་དཔའི་གོ་འཕང་ཐོབ་པར་གྱུར་ཏེ། དེ་རྣམས་ཀྱི་མིག་ལ་སོགས་པའི་དབང་པོ་དྲུག་དང༌།
གཟུགས་ལ་སོགས་པའི་ཡུལ་དྲུག་དང༌། འབྱུང་བ་བཞི་དང་ཕུང་པོ་ལྔ་རྣམས་རིམ་པ་བཞིན་སོ་སོའི་ས་བོན། ཀྵིཾ༈ ཛྲིཾ༈ ཁཾ༈ གཾ༈ ཀཾ༈ སཾ༈ ཛཿ༈ ཧཱུཾ༈ བཾ༈ ཧོཿ ཁཾ༈ རཾ༈ ལཾ༈ མཾ༈ པཾ༈ ཏཾ༈ བུཾ༈ ཨཾ༈ ཛྲེཾ༈ ཁཾ༈ ཧཱུཾ༈ ཡོངས་སུ་གྱུར་པ་ལས། ས་སྙིང་
ལ་སོགས་པ་དྲུག་དང༌། གཟུགས་རྡོ་རྗེ་མ་ལ་སོགས་པ་དྲུག་དང༌། སྤྱན་མ་ལ་སོགས་པ་བཞི་དང་རྣམ་སྣང་ལ་སོགས་པ་རིགས་ལྔ་བསྐྱེད། དེ་ནས་རང་རང་གི་སངས་རྒྱས་ཀྱི་ཞིང་དུ་བྱོན་པར་བསམས་ལ། རྟེན་དང་བརྟེན་པའི་དཀྱིལ་
འཁོར་པ་མི་དམིགས་པར་བྱའོ། །དེ་རྗེས་ས་བོན་གྱིས་ནི་འབྱུང་བར་བྱ་ཞེས་གསུངས་པའི་དོན་དབང་བསྐུར་བའི་རྗེས་སུ་སོ་སོའི་ས་བོན་གྱིས་དབྱུང་བ་སྟེ་བསྐྱེད་པར་བྱ་བ་ཡིན་གྱི། ལྷ་ཉེར་གཅིག་བསྐྱེད་ཟིན་པའི་འོག་ཏུ་སོ་སོའི་ས་བོན་གྱིས་

པདྨ་ལས་ཕྱིར་དབྱུང་བའི་དོན་མིན་ཞེས་སྨན་ཞབས་འཆད་པ་ལྟར་ལེགས་སོ། །དེ་ལ་དབྱངས་གསལ་གཉིས་དང་ཟླ་བ་དཀར་དམར་གྱིས་ནི་བྱང་སེམས་དཀར་དམར་གཉིས་མཚོན་ལ།  ཟླ་བ་གཉིས་གཅིག་ཏུ་གྱུར་པས་ནི་བྱང་སེམས་གཉིས་
འབར་འཛག་གི་སྒོ་ནས་གཅིག་ཏུ་འདྲེས་པ་མཚོན་ནོ། །ཕྱག་མཚན་ས་བོན་གཉིས་ཀྱིས་ནི་རླུང་སེམས་གཉིས་དབྱེར་མི་ཕྱེད་པ་མཚོན། དེ་རྣམས་རྒྱུ་རྡོ་རྗེ་འཆང་ཡབ་ཡུམ་དུ་བཞེངས་པས་ནི། བྱང་སེམས་གཉིས་ཀྱི་འབར་འཛག་གི་མཐུ་ལས་
རླུང་དང༌། མི་ཕྱེད་པའི་སེམས་ལྷན་སྐྱེས་ཀྱི་བདེ་སྟོང་གི་ངོ་བོར་སྐྱེས་པ་མཚོན་ཏེ། དེ་ཉིད་ནི་དཀྱིལ་འཁོར་གྱི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བསྐྱེད་པའི་ཡབ་ཡུམ་མོ། །དེ་ལྟར་ཤེས་ནས་མཚོན་བྱེད་ཀྱི་རིམ་པ་དང་པོ་
བསྒོམས་པས་ནི་མཚོན་བྱ་དོན་གྱི་རྫོགས་པའི་རིམ་པ་རྣམས་རྒྱུད་ལ་སྐྱེ་བའི་དགེ་རྩ་སྨིན་བྱེད་དུ་འགྱུར་རོ། །དེ་ནས་ནམ་མཁར་བཞག་པའི་ཡི་གེ་ལྔས་མཚོན་པའི་བར་སྲིད་ཀྱི་རྡོ་རྗེ་འཆང་ཡབ་ཡུམ་སྙོམས་པར་འཇུག་པ་མཐོང་ནས་ཡུམ་གྱི་ཆོས་
འབྱུང་གི་ཕྱག་རྒྱའི་ནང་འདིར་སེམས་ཅན་གང་གིས་ཞུགས་པ་དེ་ཞུགས་པ་ཙམ་གྱིས་འཚང་རྒྱ་བ་ཡིན་པས་ན། ངས་ཀྱང་ཀུན་ཏུ་བཟང་པོ་ཐོབ་པར་བྱ་བའི་ཕྱིར་དུ་ཆོས་འབྱུང་དུ་འཇུག་པར་བྱའོ་སྙམ་དུ་བསམས་ནས། ཧོཿཡིག་གཉིས་ཀྱི་བར་
དུ་ཆུད་པའི་ཡི་གེ་གསུམ་ཡབ་ཀྱི་ཞལ་དུ་ཞུགས། རིམ་གྱིས་བརྒྱུད་དེ་རྡོ་རྗེའི་ལམ་ནས་ཡུམ་གྱི་པདྨར་ཞུགས་ནས་ཤེས་རབ་མའི་ཆགས་པའི་རྐྱེན་གྱིས་ཟླ་བ་ཞུ་བའི་གཟུགས་བཞིན་དུ་ཞུ་བའི་འོད་ཟེར་གྱི་གཟི་བྱིན་གྱི་མཐུས་ཡབ་ཡུམ་

གཉིས་ཀ་ཟླ་བ་ཞུ་བའི་གཟུགས་བཞིན་དུ་ཞུ་བའི་ཐིག་ལེར་གནས་པར་བསམ་མོ། །དེ་ནས་དེའི་རྒྱུད་ཀྱི་ཚད་མེད་བཞིའི་ངོ་བོའི་ལྷ་མོ་ཕྱོགས་བཞིར་གནས་པས། ཆོས་ཀྱི་སྐུ་ལས་གཟུགས་ཀྱི་སྐུར་བཞེངས་པའི་དོན་གླུས་བསྐུལ་བ་ནི། སྤྱན་མས། སེམས་
ཅན་ཁམས་ན་གནས་ཀྱི་དབང་ཕྱུག་ཁྱོད་ནི་རྡོ་རྗེའི་ཐུགས། །དགའ་བ་ཡིད་འོང་དོན་ཆེན་འདོད་པས་བདག་ལ་སྐྱབས་སུ་གསོལ། །མགོན་པོ་གལ་ཏེ་དེ་རིང་བདག་ནི་གསོན་པར་མཆིས་བཞེད་ན། །སེམས་ཅན་ཡབ་ཆེན་གཉེན་མཆོག་བདག་ལ་དགྱེས་པར་
མཛད་དུ་གསོལ། །མཱ་མ་ཀཱིས། རྡོ་རྗེའ་སྐུ་ཁྱོད་བཀའ་ཡི་འཁོར་ལོ་སེམས་ཅན་ཀུན་ལ་ཕན། །སངས་རྒྱས་དོན་དུ་བྱང་ཆུབ་དོན་དམ་རྗེས་སུ་ཕན་སྟོན་པ། །མགོན་པོ་གལ་ཏེ་དེ་རིང་བདག་ནི་གསོན་པར་མཆིས་བཞེད་ན། །འདོད་ཆགས་དམ་ཚིག་
ཆགས་པས་བདག་ལ་དགྱེས་པར་མཛད་དུ་གསོལ། །གོས་དཀར་མོས། ཁྱོད་ནི་རྡོ་རྗེའི་གསུང་སྟེ་ཀུན་ལ་ཕན་ཞིང་ཐུགས་བརྩེ་བ། །འཇིག་རྟེན་དག་གི་དགོས་པའི་དོན་མཛད་པ་ལ་རྟག་ཏུ་བརྩོན། །མགོན་པོ་གལ་ཏེ་དེ་རིང་བདག་ནི་གསོན་པར་མཆིས་
བཞེད་ན། །རབ་དགའི་སྤྱོད་པ་ཀུན་ཏུ་བཟང་པོས་བདག་ལ་དགྱེས་པར་མཛོད། །སྒྲོལ་མས། ཁྱོད་ནི་རྡོ་རྗེའི་འདོད་པ་དམ་ཚིག་མཆོག་གི་ཕན་དོན་ཆེ། །ཡང་དག་རྫོགས་སངས་རྒྱས་ཀྱི་གདུང་མཆོག་མཉམ་པ་ཉིད་གཟིགས་པ། །མགོན་པོ་གལ་ཏེ་
དེ་རིང་བདག་ནི་གསོན་པར་མཆིས་བཞེད་ན། །ཡོན་ཏན་རིན་ཆེན་མང་པོའི་གཏེར་གྱུར་བདག་ལ་དགྱེས་པར་མཛད། ཅེས་བསྐུལ་བར་བསམ་མོ། །སྒྲུབ་ཐབས་ཀུན་བཟང་དང་བཞི་བརྒྱ་ལྔ་བཅུ་པ་ལས། ཚིགས་བཅད་བཞི་ལྷ་མོ་བཞི་དང་སོ་སོར་སྦྱར་

བ་མི་གསལ་ལ། འགྲེལ་པ་ཕལ་ཆེ་བས་རྡོ་རྗེའི་ཐུགས་ཞེས་པ་དང༌། རྡོ་རྗེའི་སྐུ་ཁྱོད་ཅེས་པ་ལ་བསམས་ནས། ཚིགས་བཅད་དང་པོ་མཱ་མ་ཀཱི་དང་། གཉིས་པ་སྤྱན་མ་ལ་སྦྱོར་མོད་ཀྱང་རྩ་རྒྱུད་ལས་ཚིགས་བཅད་གཉིས་པ་མཱ་མ་ཀཱི་
དང་སྦྱར་བ་དང་སྒྲུབ་ཐབས་ཀུན་ཏུ་བཟང་པོ་ལས་ཀྱང་འདི་ལྟར་སྤྱན་མ་ལ་སོགས་པའི་ལྷ་མོའི་དབྱངས་ཀྱི་སྒྲས་བསྐུལ་བར་བསམ།  སེམས་ཅན་ཁམས་ན་གནས་ཀྱི་དབང་ཕྱུག་ཁྱོད་ནི་རྡོ་རྗེའི་ཐུགས། །ཞེས་བསྐུལ་བ་ལ་སྤྱན་མ་དང་པོར་
གསུངས་པས་འཕགས་ལུགས་དང་མཐུན་པར་བྱས་པས་ཆོག་གམ་སྙམ་མོ། །དེ་ལྟར་ལྷ་མོ་བཞིས་གླུས་བསྐུལ་བས་ཆོས་ཐམས་ཅད་སྒྱུ་མ་ལྟ་བུར་རྟོགས་ནས་ཟླ་བ་ཞུ་བ་ལྟ་བུའི་ཐིག་ལེ་དེ་ཉིད་ཡོངས་སུ་གྱུར་པ་ལས་རལ་གྲི་ཆང་ཟུངས་
ལ་མཾ་གྱིས་མཚན་པ་གཉིས་སུ་གྱུར་ཏེ། དེ་ལས་འོད་ཟེར་ཁ་དོག་སྣ་ལྔ་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་སྤྱན་དྲངས་ནས། རལ་གྲིའི་ནང་དུ་བཅུག་པ་ཡོངས་སུ་གྱུར་པ་ལས་རང་ཉིད་བཅོམ་ལྡན་འདས་
འཇམ་པའི་རྡོ་རྗེ་སྐུ་མདོག་དང་རྩ་ཞལ་གུར་གུམ་བཟང་པོ་ལྟར་དམར་སེར། གཡས་ཞལ་སྔོ་བ། གཡོན་ཞལ་དཀར་བ། རྩ་བའི་ཕྱག་གཉིས་ཀྱིས་རང་དང་འདྲ་བའི་ཡུམ་ལ་འཁྱུད་པ། ཕྱག་གཡས་གཉིས་ཀྱིས་རལ་གྲི་དང་མདའ། གཡོན་
གཉིས་ཀྱིས་ཨུཏྤལ་སྔོན་པོ་དང་གཞུ་འཛིན་པ། ཞལ་གསུམ་ཕྱག་དྲུག་པ་གཞོན་ནུ་ལོ་བརྒྱད་ལོན་པའི་རྣམ་པ་ཅན། རལ་པའི་ཟུར་ཕུད་ལྔ་དང་ལྡན་པ། མཚན་བཟང་པོ་སོ་གཉིས་དང༌། དཔེ་བྱད་བརྒྱད་ཅུས་བརྒྱན་ཅིང༌། སྒེག་པའི་

ཉམས་དང་ལྡན་པ། རིན་པོ་ཆེའི་ཕྱག་གདུང་དང༌། དཔུང་རྒྱན་དང༌། སྐ་རགས་དང༌། མུ་ཏིག་གི་དོ་ཤལ་དང༌། ཞབས་གདུབ་ལ་སོགས་པའི་རྒྱན་རྣམ་པ་སྣ་ཚོགས་པས་བརྒྱན་པ། སྣ་ཚོགས་པདྨ་དང་ཟླ་བའི་དབུས་ན་སེམས་དཔའི་སྐྱིལ་མོ་ཀྲུང་གིས་
བཞུགས་ཤིང༌། ཉི་མ་ལྟར་སྣང་བའི་གཟི་བརྗིད་མཐའ་ཡས་པ་དང་ལྡན་པ། སྐུ་ལས་བྱུང་བའི་འོད་ཟེར་གྱི་རྩེ་མོ་ལས་སངས་རྒྱས་དང༌། ལྷ་མོ་དང༌། སེམས་དཔའ་དང༌། ཁྲོ་བོའི་ཚོགས་སྤྲོས་པ་རྣམས་ཀྱིས་ནམ་མཁའི་དབྱིངས་ཐམས་ཅད་འགེངས་
པར་བྱེད་པས་མཛེས་པར་བྱེད་པར་བསམ་མོ། །དེ་ནས་ཕྱི་ནང་གི་གཟུང་འཛིན་གྱིས་བསྡུས་པའི་ཆོས་ཐམས་ཅད་དོན་དམ་པར་མཚན་ཉིད་ཐམས་ཅད་ཀྱིས་སྟོང་པ་ནམ་མཁའ་ལྟ་བུའི་དོན་རྟོགས་པ་ཉིད་འཇམ་དབྱངས་ཀྱི་སྐུར་ཤར་བས་སྲིད་ཞིའི་
མཐའ་ལ་མི་གནས་པའི་ངོ་བོར་བསམས་ལ། ཨོཾ་དྷརྨཱ་དྷཱ་ཏུ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་དོ། །འདི་ནི་བསྙེན་པའི་ཡན་ལག་ཆུང་ངུ་དང་རྒྱུ་མཐུན་པའི་འབྲས་བུ་ཆུང་ངུའོ། །དེ་ལ་ནམ་མཁའི་ཡི་གེ་ལྔ་ཡབ་ཡུམ་གྱི་མངལ་དུ་འཇུག་པ་ན། གཞི་
ལ་བར་སྲིད་མའི་མངལ་དུ་འཇུག་པ་དང༌། འབྲས་བུ་ལ་ལོངས་སྐུ་མ་དག་པའི་གདུལ་བྱ་འདུལ་བའི་དོན་དུ་སྤྲུལ་སྐུ་འཛིན་པར་མཛད་པ་མཚོན་པ་ལྟར་བསྒོམ་མོ། །ཡི་གེ་དང་ཡབ་ཡུམ་ཞུ་བའི་ཐིག་ལེ་ནི། འོད་གསལ་གྱི་དབྱིངས་ལ་ཞུགས་
པའི་ཆོས་སྐུ་དང༌། དེ་ལས་ལྷ་མོའི་གླུས་བསྐུལ་ནས་འབྲས་བུ་རྡོ་རྗེ་འཛིན་པའི་སྐུར་བཞེངས་པ་ནི། གཞི་ལ་མངལ་དུ་ཞུགས་པ་དེ་འབྱུང་བ་བཞི་ག་འཕེལ་བར་བྱེད་པ་དང༌། འབྲས་བུ་ལ་ཚད་མེད་བཞིས་ཞི་རྐྱང་གི་དབྱིངས་ལ་གནས་པ་འགོག་པ་མཚོན་པའོ། །

དེ་ནས་རང་གི་མིག་གཉིས་སུ་ཟླ་བ་རེ་རེ་ལ་ཀྵིཾ་དཀར་པོ་གནས་པ་ཡོངས་སུ་གྱུར་པ་ལས་འཁོར་ལོ་ཀྵིཾ་གིས་མཚན་པ། དེ་ལས་འོད་ཟེར་འཕྲོས་པས་དེ་བཞིན་གཤེགས་པ་རྣམས་སྤྱན་དྲངས་ཏེ། དེར་བཅུག་པ་ལས་ས་སྙིང་རྣམ་སྣང་དང་
འདྲ་བ་བསྐྱེད་ལ། མིག་བྱིན་གྱིས་བརླབ་པའོ། །དེ་བཞིན་དུ་སྣ་བུག་གཉིས་དང་རྣ་བ་དག་དང་ལྕེའི་དབུས་དང་དཔྲལ་བའི་ཐོད་པའི་ནང་དང༌། ལྟེ་བར་ཟླ་གདན་ལ་གནས་པའི་ཛྲིཾ་ལ་སོགས་པའི་བོན་རང་གི་ལྷའི་ཁ་དོག་མཐུན་པ་ཡོངས་སུ་གྱུར་པ་ལས། 
རྡོ་རྗེ་དང་རིན་པོ་ཆེ་ཆ་དགུ་པ་དང་པདྨ་དང་རལ་གྲི་དང༌། རྡོ་རྗེ་རྣམས་ཀྱི་ལྟེ་བར་ས་བོན་དེ་དག་གིས་མཚན་པ་ལས་འོད་ཟེར་གྱི་སྤྲོ་བསྡུ་སྔར་ལྟར་བྱས་པ་ལས། ཕྱག་རྡོར་དང་ནམ་སྙིང་དང་འཇིག་རྟེན་དབང་ཕྱུག་དང་སྒྲིབ་སེལ་དང་ཀུན་ཏུ་བཟང་པོ་རྣམས་
རིམ་པ་བཞིན་དུ་མི་བསྐྱོད་པ་དང༌། རྣམ་སྣང་དང༌། རིན་འཐུང་དང༌། འོད་དཔག་མེད་དང༌། དོན་གྲུབ་དང༌། སྔར་བཤད་པའི་ཀུན་བཟང་དང་འདྲ་བར་བསྐྱེད་ལ། རྣ་བ་སོགས་བྱིན་གྱིས་བརླབ་པའོ། །འདི་ནི་ཉེ་བར་སྒྲུབ་པའི་ཡན་ལག་དང༌། རྣམ་སྨིན་གྱི་
འབྲས་བུ་ཆུང་དུའོ། །དེ་ནས་རང་གི་སྙིང་གར་ཟླ་བའི་དཀྱིལ་འཁོར་གྱི་སྟེང་དུ་ཧཱུཾ་ལས་བྱུང་བའི་རྡོ་རྗེ་རྩེ་ལྔ་པའི་ལྟེ་བའི་ནང་དུ་ཧཱུཾ་གིས་མཚན་པ་ཡོངས་སུ་གྱུར་པ་ལས་ཐུགས་རྡོ་རྗེ་མི་བསྐྱོད་པ་བསྐྱེད་ལ། དེའི་ཐུགས་ཀར་ཟླ་བ་ལ་གནས་པའི་རྡོ་རྗེ་སྔོན་
པོའི་ལྟེ་བ་ལ་ཧཱུཾ་ཡིག་སྔོན་པོ་བསམ་མོ། ས་བོན་དེའི་འོད་ཟེར་ལས་བྱུང་བའི་ཤེས་རབ་དམ༌པ་གཟུགས་རྡོ་རྗེ་མ་ལ་སོགས་པའི་རིག་མ་བཅུས། ཕྱོགས་བཅུའི་སངས་རྒྱས་ཐམས་ཅད་ཀྱི་ཐུགས་ཀ་ན་བཞུགས་པའི་ཐུགས་རྡོ་རྗེ་རྣམས་ལ། རིག་མ་དང་

འདུས་ཏེ་མཉམ་པར་སྦྱོར་བའི་མཆོད་པས་མཆོད་ནས། རང་གི་སེམས་ཐུགས་རྡོ་རྗེར་བྱིན་གྱིས་རློབ་པའི་དོན་དུ། དཔལ་ལྡན་རྡོ་རྗེ་ཐུགས་འཆང་བ། །རྡོ་རྗེ་མི་ཕྱེད་གསུམ་བསྒོམས་པས། །དེང་བདག་བྱིན་གྱིས་བརླབས་ནས་སུ། །རྡོ་རྗེ་ཐུགས་ཀྱིས་མཛད་དུ་
གསོལ། །ཕྱོགས་བཅུར་བཞུགས་པའི་སངས་རྒྱས་རྣམས། །རྡོ་རྗེ་མི་ཕྱེད་གསུམ་བསྒོམས་པས། །དེང་བདག་བྱིན་གྱིས་བརླབས་ནས་སུ། །རྡོ་རྗེ་ཐུགས་ཀྱི་མཛད་དུ་གསོལ། ཞེས་ཕྱི་ནང་གི་ཐུགས་རྡོ་རྗེ་ལ་གསོལ་བ་བཏབ་པས། རང་གི་སེམས་
ཐུགས་རྡོ་རྗེར་མཛད་པར་བསམས་ལ། ཨོཾ་སརྦ་ཏ་ཐཱ་ག་ཏ་ཙིཏྟ་བཛྲ་སྭ་བྷཱ་ཝ་ཨཱ་ཏྨ་ཀོ྅ཧཾ་ཞེས་བརྗོད་ལ། དེ་བཞིན་གཤེགས་པ་ཐམས་ཅད་ཀྱི་ཐུགས་རྡོ་རྗེའི་ངོ་བོ་ངའོ་སྙམ་པའི་ང་རྒྱལ་གཟུང་ངོ་། །དེ་ནས་མགྲིན་པར་ཟླ་བའི་དཀྱིལ་འཁོར་གྱི་སྟེང་
ཨཱཿལས་བྱུང་བའི་གསུང་རྡོ་རྗེ་འོད་དཔག་ཏུ་མེད་པ་བསྐྱེད་ལ། དེའི་ཐུགས་ཀར་ཟླ་བ་ལ་གནས་པའི་པདྨ་དམར་པོའི་ལྟེ་བ་ལ་ཨཱཿཡིག་དམར་པོ་བསམ་མོ། །ས་བོན་དེའི་འོད་ཟེར་ལས་བྱུང་བའི་གཟུགས་རྡོ་རྗེ་མ་ལ་སོགས་པས་ཕྱོགས་བཅུའི་སངས་
རྒྱས་ཐམས་ཅད་ཀྱི་མགྲིན་པར་བཞུགས་པའི་གསུངས་རྡོ་རྗེ་རྣམས་ལ་རིག་མ་དང་འདུས་ཏེ་མཉམ་པར་སྦྱོར་བའི་མཆོད་པས་མཆོད་ནས། རང་གི་ངག་གསུང་རྡོ་རྗེར་བྱིན་གྱིས་བརླབ་པའི་དོན་དུ། ཆོས་ཀྱི་གསུང་ལམ་དཔལ་ལྡན་པ། །རྡོ་རྗེ་མི་ཕྱེད་
གསུམ་བསྒོམས༌པས། །དེང་བདག་བྱིན་གྱིས་བརླབས་ནས་སུ། །རྡོ་རྗེ་གསུངས་གིས་མཛད་དུ་གསོལ། །ཕྱོགས་བཅུར་བཞུགས་པའི་སངས་རྒྱས་རྣམས། །རྡོ་རྗེ་མི་ཕྱེད་གསུམ་བསྒོམས་པས། །དེང་བདག་བྱིན་གྱིས་བརླབས་ནས་སུ། །རྡོ་རྗེ་གསུང་

གིས་མཛད་དུ་གསོལ། །ཞེས་ཕྱི་ནང་གི་གསུངས་རྡོ་རྗེ་ལ་གསོལ་བ་བཏབ་པས། རང་གི་ངག་གསུང་རྡོ་རྗེར་མཛད་པར་བསམ་ལ། ཨོཾ་སརྦ་ཏ་ཐཱ་ག་ཏ་ཝཱ་ཀ་བཛྲ་སྭཱ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་ལ། དེ་བཞིན་གཤེགས་པ་
ཐམས་ཅད་ཀྱི་གསུང་རྡོ་རྗེའི་ངོ་བོ་ངའོ་སྙམ་དུ་ང་རྒྱལ་གཟུང་ངོ་། །དེ་ནས་རང་གི་སྤྱི་བོར་ཟླ་བའི་དཀྱིལ་འཁོར་གྱི་སྟེང་དུ་ཨོཾ་ལས་བྱུང་བའི་སྐུ་རྡོ་རྗེ་རྣམ་པར་མཛད་བསྐྱེད་ལ། དེའི་ཐུགས་ཀར་ཟླ་བ་ལ་གནས་པའི་འཁོར་ལོ་དཀར་པོའི་ལྟེ་བ་ལ་ཨོཾ་ཡིག་དཀར་
པོ་བསམ་མོ། །ས་བོན་དེའི་འོད་ཟེར་ལས་བྱུང་བའི་གཟུགས་རྡོ་རྗེ་མ་ལ་སོགས་པས་ཕྱོགས་བཅུའི་སངས་རྒྱས་ཐམས་ཅད་ཀྱི་སྤྱི་བོ་ན་བཞུགས་པའི་སྐུ་རྡོ་རྗེ་རྣམས་ལ་རིག་མ་དང་འདུས་ཏེ་མཉམ་པར་སྦྱོར་བའི་མཆོད་པས་མཆོད་ནས། རང་གི་ལུས་སྐུ་རྡོ་
རྗེར་བྱིན་གྱིས་བརླབ་པའི་དོན་དུ། །དཔལ་ལྡན་སངས་རྒྱས་སྐུ་འཆང་བ། །རྡོ་རྗེ་མི་ཕྱེད་གསུམ་བསྒོམས་པས། །དེང་བདག་བྱིན་གྱིས་བརླབས་ནས་སུ། །རྡོ་རྗེ་སྐུས་ནི་མཛད་དུ་གསོལ། །ཕྱོགས་བཅུར་བཞུགས་པའི་སངས་རྒྱས་རྣམས། །རྡོ་རྗེ་མི་ཕྱེད་གསུམ་
བསྒོམས་པས། །དེང་བདག་བྱིན་གྱི་བརླབས་ནས་སུ། །རྡོ་རྗེ་སྐུས་ནི་མཛད་དུ་གསོལ། །ཞེས་ཕྱི་ནང་གི་སྐུ་རྡོ་རྗེ་ལ་གསོལ་བ་བཏབ་པས། རང་གི་ལུས་སྐུ་རྡོ་རྗེ་མཛད་པར་བསམས་ལ། ཨོཾ་སརྦ་ཏ་ཐཱ་ག་ཏ་ཀཱ་ཡ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། 
ཞེས་བརྗོད་ལ། དེ་བཞིན་གཤེགས་པ་ཐམས་ཅད་ཀྱི་སྐུ་རྡོ་རྗེའི་ངོ་བོ་ངའོ་སྙམ་དུ་ང་རྒྱལ་གཟུང་ངོ་། །འདིར་རྡོ་རྗེ་གསུམ་སྤྱན་དྲངས་ནས་བསྟིམ་པ་སོགས་ནི་ཤཱནྟི་པ་དང༌། ཐ་ག་ན་དང༌། དཔལ་འབྲས་རྡོ་རྗེ་ལ་སོགས་པས་བཤད་པ་ལྟར་བྱས་སོ། །

རྡོ་རྗེ་གསུམ་ཡང་དོན་དམ་པར་མཚན་ཉིད་ཐམས་ཅད་དང་ལྡན་པའི་སྟོང་པ་ཉིད་དུ་བསམ་མོ། །དེ་ནས་ཐུགས་རྡོ་རྗེ་དང་གསུང་རྡོ་རྗེའི་བར་དུ་ཟླ་བའི་དཀྱིལ་འཁོར་གྱི་སྟེང་དུ་མཾ་ལས་བྱུང་བའི་རལ་གྲི་ཆང་ཟུངས་ལ་མཾ་གྱིས་མཚན་པ་ཡོངས་སུ་གྱུར་པ་ལས།
རང་དང་འདྲ་བའི་ཡེ་ཤེས་སེམས་དཔའི་ཐུགས་ཀར་ཟླ་བ་ལ་གནས་པའི་མཾ་དམར་སེར་འོད་འཕྲོ་བ་བསམས་ཏེ། འདི་ནི་སྒྲུབ་པའི་ཡན་ལག་དང་སྐྱེས་བུ་བྱེད་པའི་འབྲས་བུ་ཆུང་ངུའོ། །དེ་ནས་ཡེ་ཤེས་སེམས་དཔའི་ཐུགས་ཀའི་མཾ་ལས་འོད་ཟེར་འཕྲོས་པས།
ཕྱོགས་བཅུའི་རྒྱལ་བ་ཐམས་ཅད་བསྐུལ་ནས། སྤྱན་དྲངས་པ་ལ་མཆོད་ནས། དབང་བསྐུར་བར་གསོལ་བ་བཏབ་པས། སངས་རྒྱས་ཐམས་ཅད་ཀྱི་སྐུ་ལས་སྐྱེས་པའི་འོད་ཟེར་ལས་བྱུང་བའི་སྤྱན་མ་ལ་སོགས་པ་ཡེ་ཤེས་ཀྱི་བདུད་རྩིས་གང་བའི་
བུམ་པ་ཐོགས་པ་རྣམས་ཀྱིས་རང་གི་སྤྱི་བོ་ནས་དབང་བསྐུར། ཆུ་ལྷག་མ་སྤྱི་གཙུག་ཏུ་གནས་པ་ཡོངས་སུ་གྱུར་པ་ལས་མི་བསྐྱོད་པས་དབུ་བརྒྱན་པར་བསམ་ཞིང༌། དབང་གི་ལྷ་རྣམས་ཀྱང་རང་གི་ལུས་ཀྱི་ནང་དུ་ཐིམ་པར་བསམ་མོ། །འདི་ནི་སྒྲུབ་པ་ཆེན་
པོའི་ཡན་ལག་དང་དབང་གི་འབྲས་བུ་ཆུང་ངུའོ། །བསྙེན་སྒྲུབ་ཡན་ལག་བཞི་ཚར་གཅིག་ཚང་བའི་བསྐྱེད་ཆོག་ལ་སྦྱར་བ་དང༌། ལྷ་རེ་རེ་ལ་སྦྱོར་བ་གཉིས་ལས་འདིར་ནི་ཕྱི་མ་ལྟར་ཡིན་ལ། དེའང་ཡབ་ཀྱི་བཞི་ཆུང་ངུ་དང༌། ཡུམ་གྱི་བཞི་འབྲིང་དང༌། 
འཁོར་གྱི་བཞི་ཆེན་པོར་མཛད་པ་ནི་ཡབ་རྐྱང་པའི་དབང་དུ་མཛད་པ་ནི། ཐ་མལ་པའི་སྣང་ཞེན་འགོག་པ་ལ་ནུས་པ་ཆུང་བ་དང༌། དེའི་སྟེང་དུ་ཡུམ་གྱི་བཞི་བསྣན་པས་འབྲིང་དང༌། དེའི་སྟེང་དུ་འཁོར་གྱི་བཞི་བསྣན་པས་ནུས་པ་ཆེ་བའི་དོན་ནོ། །བསྙེན་

པའི་དོན་ནི་ཉེ་བ་ཡིན་ནོ། དེའང་ཡབ་ཡུམ་དང་འཁོར་བསྐྱེད་པ་གསུམ་གྱིས་ཟབ་གསལ་གཉིས་སུ་མེད་པའི་ཡེ་ཤེས་ཀྱི་སྐུ་སྒྲུབ་པ་ལ་ཉེ་བར་བྱེད་པས་ན་བསྙེན་པའོ། །ལྷ་གསུམ་པོ་རང་རང་གི་སྐྱེ་མཆེད། ཞལ་གསུམ་ཕྱག་
དྲུག་པའི་ལྷ་དང་། རིགས་མཐུན་པས་རྒྱུན་མཐུན་པའི་འབྲས་བུའོ། །སྐྱེས་མཆེད་བྱིན་གྱིས་བརླབ་པ་གསུམ་ནི་སྒྲུབ་པ་དང་།  ཉ་བས་ན་ཉེ་བར་བསྒྲུབ་པའོ། །སྔོན་གྱི་ལས་ཀྱི་རྣམ་སྨིན་མིག་སོགས་འགྲུབ་པ་དང་འདྲ་བས་ན་རྣམ་སྨིན་གྱི་འབྲས་བུར་
བཏགས་སོ། །སྐུ་གསུང་ཐུགས་བྱིན་གྱིས་བརླབ་པ་ནི། ལུས་ངག་ཡིད་གསུམ་ཆོས་ལོངས་སྤྲུལ་གསུམ་གྱི་སྐུའི་ངོ་བོ་ཉིད་དུ་བསྒྲུབ་པས་སྒྲུབ་པའོ། །སེམས་ཅན་གྱི་དོན་བྱེད་པའི་འབྲས་བུ་བསྒྲུབ་པས་ན་སྐྱེས་བུ་བྱེད་འབྲས་སོ། །གཞན་དོན་བསྒྲུབ་
པ་ལའང་སངས་རྒྱས་བྱང་སེམས་ཀྱི་དབང་བསྐུར་ན་ཡིན་གྱི། མ་བསྐུར་ན་མ་ཡིན་པས། དབང་བསྐུར་རྒྱས་གདབ་གསུམ་ནི་སྒྲུབ་པ་ཆེན་པོའོ། །ཡན་ལག་ཅེས་པ་བཞིའི་དོན་ནི་གསུམ་པོ་དེར་རྫོགས་པར་བསྐྱེད་པའི་ཆ་ཤས་རེ་རེའོ། །ཡུམ་
གྱི་བསྙེན་སྒྲུབ་ཡན་ལག་བཞིའི་བསྙེན་པའི་ཡན་ལག་ལ། ཀུན་བཟང་ལས། དེ་བཞིན་རང་གི་ལྷ་འདྲ་ལྷ་སྙིང་པོས། །སྤྲུལ་པའི་རིག་མ་ཉིད་ནི་ཡང་དག་ལྟ། །ཞེས་སྙིང་པོ་མཾ་གྱིས་ཡབ་བཞིན་དུ་བསྐྱེད་པ་དང༌། སྐུ་མདོག་སོགས་ཡབ་དང་འདྲ་
བར་བསྐྱེད་པར་གསུངས་ལ། ཀུན་ཏུ་བཟང་མོ་དང་བཞི་བརྒྱ་ལྔ་བཅུ་པ་ལས་ཀྱང་དེ་ལས་གསལ་བར་མ་གསུངས་སོ། །དེ་བཞིན་ཞེས་པའི་དོན་ལ་འགྲེལ་པ་གཞན་མང་པོ་སེམས་ཅན་ལ་དབང་བསྐུར་བ་མ་གཏོགས་པ་རྒྱུ་རྡོ་རྗེ་འཛིན་པ་མཁོན་

བྱང་ལྔ་ལས་བསྐྱེད་པ་དང༌། བར་དོའི་ཡི་གེ་ཞུགས་ནས་ཞུ་བ་གླུས་བསྐུལ་ནས་འདིར་སྐྱེད་པར་བྱེད། འགྲེལ་པ་ཁ་ཅིག་གིས་སྔར་འཇམ་རྡོར་བསྐྱེད་པའི་སྐབས་སུ་ཕྱག་གཉིས་ཀྱིས་རིག་མ་ལ་འཁྱུད་པ་ཞེས་གསུངས་པས། སྔར་ཡབ་དང་མཉམ་
དུ་བསྐྱེད་ནས་འདིར་སླར་ཡང་སྒོམ་པར་བྱེད་ལ། དེ་བཞིན་གྱི་དོན་ཡང་ཡབ་ལ་ཆོ་ག་གསུམ་བསྐྱེད་བྱས་པ་བཞིན་དུ། བསྐྱེད་པའི་དོན་དུ་འཆད་དོ། །འདིར་ཕྱི་མ་བཞིན་བྱེད་དེ། མེ་ཏོག་གི་ཅོད་པན་དང་ནུ་མ་རྒྱས་པ་སོགས་མ་གཏོགས་པ་སྔར་ཡབ་
དང་འདྲ་བར་བསྐྱེད་པ་འདིར་ཡང་གསལ་འདེབས་པ་དང༌། སྐྱེ་མཆེད་དྲུག་དང༌། སྐུ་གསུང་ཐུགས་སྔར་བཞིན་བྱིན་གྱིས་རློབ་པ་དང༌། སྔར་བཞིན་དབང་བསྐུར་ནས་རྒྱས་འདེབས་པ་ནི་ཡུམ་གྱི་བསྙེན་སྒྲུབ་བཞི་དང་འབྲས་བུ་བཞི་བར་མའོ། །དེ་ནས་
ཡུམ་གྱི་སྤྱི་བོ་ནས་ནུ་མའི་བར་དུ་རྣམ་སྣང་གི་ངོ་བོ་ཨོཾ་དཀར་པོ། ནུ་མ་གཉིས་ཀྱི་དབུས་སྙིང་ག་ནས་ལྟེ་བའི་བར་དུ་མི་བསྐྱོད་པའི་ངོ་བོ་ཧཱུྃ་སྔོན་པོ། ལྟེ་བ་ནས་གསང་བའི་པདྨའི་བར་དུ་རིན་འབྱུང་གི་ངོ་བོ་སྭཱ་སེར་པོ། གསང་བའི་པདྨ་ནས་
བརླའི་རྩ་བའི་བར་དུ་འོད་དཔག་མེད་ཀྱི་ངོ་བོ་ཨཱཿ་དམར་པོ། བརླའི་རྩ་བ་ནས་རྐང་མཐིལ་གྱི་བར་དུ་དོན་གྲུབ་ཀྱི་ངོ་བོ་ཧཱ་ལྗང་གུ་སྟེ། ཡི་གེ་ལྔ་ལས་རིགས་ལྔའི་ངོ་བོའི་འོད་ཟེར་གྱི་ཚོགས་འཕྲོ་བས་ས་གསུམ་པོ་ཐམས་ཅད་ཁྱབ་པར་བྱེད་པས་
ལུས་བྱིན་གྱིས་བརླབ་པར་བསམ་མོ། ཡབ་ཀྱི་གསང་གནས་མི་དམིགས་པའི་ངང་ལས་ཧཱུཾ་ལས་བྱུང་བའི་རྡོ་རྗེ་རྩེ་གཅིག་པ་ནོར་བུ་ཨོཾ་མཾ་མཾ་ལས་སྐྱེས་པའི་བུ་ག་ཕཊ་ཀྱིས་བཀག་པ། ཡུམ་གྱི་གསང་གནས་མི་དམིགས་པ་ལས་ཨཱཿ

ལས་སྐྱེས་པའི་སྣ་ཚོགས་པདྨའི་ལྟེ་བ་དང༌། ཧཱུཾ་ལས་སྐྱེས་པའི་པདྨ་འདབ་མ་བརྒྱད་བསམ་སྟེ། ཙུམྦྷ་ན་དང་འཁྱུད་པ་སོགས་སྔོན་དུ་འགྲོ་བས་དགའ་བ་ཆེན་པོ་བསྐྱེད་ནས། དོན་དམ་པའི་ཡུལ་ལ་ཀུན་ཏུ་ཆགས་པའི་བདེ་སྟོང་དབྱེར་
མི་ཕྱེད་པའི་ཏིང་ངེ་འཛིན་བསྐྱེད་པའི་མཐར་ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཎ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་ལ་དེ་བཞིན་གཤེགས་པ་ཐམས་ཅད་ཀྱི་རྗེས་སུ་ཆགས་པའི་རྡོ་རྗེའི་རང་བཞིན་ང་ཡིན་ནོ་སྙམ་དུ་རྗེས་ཆགས་ཀྱི་ང་རྒྱལ་གཟུང་སྟེ་དང་པོ་
སྦྱོར་བའི་ཏིང་ངེ་འཛིན་ཏོ། །དེ་ནས་རང་གི་ཐུགས་ཀའི་ཡེ་ཤེས་སེམས་དཔའི་ཐུགས་ཀའི་ས་བོན་མཾ་ལས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་ཐམས་ཅད་སྤྱན་དྲངས་ཏེ། རང་གི་ཞལ་དུ་ཞུགས་པ་རྣམས་ཞུ་བ་རྡོ་རྗེའི་ལམ་ནས་ཡུམ་
གྱི་པདྨར་ཞུགས་ཏེ་གནས་པའི་ཐིག་ལེ་རང་གི་སྙིང་པོ་མཾ་དམར་སེར་དུ་གྱུར། དེ་ཡོངས་སུ་གྱུར་པ་ལས་མི་བསྐྱོད་པས་གཙོ་བྱས་པའི་ལྷ་བཅུ་དགུའི་གཟུགས་རྫོགས་པར་བསམ་མོ། །དེ་ནས་བཛྲ་དྷྲྀཀ་ཅེས་བརྗོད་པས་མི་བསྐྱོད་པ་སྔོན་པོ་སྔོ་དཀར་དམར་
བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འདྲའི་ཡུམ་ལ་འཁྱུད་ཅིང༌། གཡས་ལྷག་མ་གཉིས་ན་རྡོ་རྗེ་དང་རལ་གྲི། གཡོན་འོག་མ་གཉིས་ན་པདྨ་དང་རིན་པོ་ཆེ་བསྣམས་པ། པདྨ་ནས་ཕྱུང་ཕྱོགས་བཅུར་འཕྲོས། སེམས་ཅན་རྣམས་ཀྱི་
རྣམ་ཤེས་ཀྱི་ཕུང་པོ་དང་ཞེ་སྡང་སྦྱངས། སྤྲུལ་པ་རྣམས་འདུས་ཏེ་མི་བསྐྱོད་པ་ཡབ་ཡུམ་གྱི་སྐུ་གཅིག་ཏུ་གྱུར་པ་དང་། གཙོ་བོ་ཡབ་ཡུམ་ལ་ཆུ་ལ་འོ་མ་འདྲེས་པ་བཞིན་དུ་ཞུགས་པར་གྱུར། ཕྱག་དང་པོ་གཉིས་ཀྱིས་རང་འདྲའི་ཡུམ་དང་ཡབ་

ལ་འཁྱུད་པ་དང་པདྨ་ནས་ཕྱུང་སྟེ་ཕྱོགས་བཅུར་འཕྲོ་བ་དང༌། སྤྲུལ་པ་རྣམས་འདུས་ཏེ་མི་བསྐྱོད་བ་ཡབ་ཡུམ་གྱི་སྐུ་གཅིག་ཏུ་གྱུར་པ་སོགས་ནི་ལྷག་མ་ཀུན་ལ་སྦྱར་རོ། །ཛི་ན་ཛིཀ་གིས་རྣམ་སྣང་དཀར་པོ་དཀར་སྔོ་དམར་བའི་ཞལ་གསུམ་ཕྱག་དྲུག་གི་
གཡས་ལྷག་མ་གཉིས་འཁོར་ལོ་དཀར་པོ་དང་རལ་གྲི། གཡོན་འོག་མ་གཉིས་པདྨ་དང་རིན་པོ་ཆེ་འཛིན་པ་སྤྲོས། གཟུགས་ཕུང་དང་གཏི་མུག་སྦྱངས་ཏེ་གཞལ་ཡས་ཁང་ནང་མའི་ཤར་གྱི་པད་ཟླའི་གདན་ལ་འཁོད། རཏྣ་དྷྲིཀ་གིས་རིན་འབྱུང་
སེར་པོ་སེར་སྔོ་དཀར་བའི་ཞལ་གསུམ་ཕྱག་དྲུག་གི་གཡས་གཉིས་རིན་པོ་ཆེ་ལྗང་གུ་དང་རལ་གྲི། གཡོན་གཉིས་པདྨ་དང་འཁོར་ལོ་འཛིན་པ་སྤྲོས། ཚོར་ཕུང་དང་ང་རྒྱལ་དང་སེར་སྣ་སྦྱངས། ལྷོར་པད་ཉི་ལ་འཁོད། ཨ་རོ་ལིཀ་གིས་འོད་དཔག་
མེད་དམར་པོ་དམར་སྔོ་དཀར་བའི་ཞལ་གསུམ་ཕྱག་དྲུག་གི་གཡས་གཉིས་པདྨ་དམར་པོ་དང་རལ་གྲི། གཡོན་གཉིས་འཁོར་ལོ་དང་རིན་པོ་ཆེ་འཛིན་པ་སྤྲོས། འདུ་ཤེས་དང་འདོད་ཆགས་སྦྱངས། ནུབ་ཏུ་པད་ཉི་ལ་འཁོད། པྲཛྙཱ་དྷྲྀཀ་གིས་དོན་གྲུབ་ལྗང་
གུ་ལྗང་སྔོ་དཀར་བའི་ཞལ་གསུམ་ཕྱག་དྲུག་གི་གཡས་གཉིས་རལ་གྲི་དང་འཁོར་ལོ། །གཡོན་གཉིས་པདྨ་དང་རིན་པོ་ཆེ་འཛིན་པ་སྤྲོས། འདུ་བྱེད་ཀྱི་ཕུང་པོ་དང་ཕྲག་དོག་སྦྱངས། བྱང་དུ་པད་ཉི་ལ་འཁོད། །རྣམ་སྣང་ནི་ཟླ་བའི་འོད་དང་ལྡན་ཞིང༌། རིན་འབྱུང་
སོགས་གསུམ་ནི་ཉི་མའི་འོད་ཅན་ནོ། །མོ་ཧ་ར་ཏིས་སྤྱན་མ་རྣམ་སྣང་དང་འདྲ་བ་སྤྲོས། སེམས་ཅན་རྣམས་ཀྱི་སའི་ཁམས་སྦྱངས། སྙིང་རྗེ་ཚད་མེད་ལ་བཀོད། ཤར་ལྷོའི་གྲྭར་འཁོད། དྭེ་ཥ་ར་ཏིས་མཱ་མ་ཀཱི་མི་བསྐྱོད་པ་ལྟ་བུ་ལ་ཁྱད་པར་གཡས་

གཉིས་པས་ཨུཏྤལ་དམར་པོ་འཛིན་པ་སྤྲོས། ཆུའི་ཁམས་སྦྱངས། བྱམས་པ་ཚད་མེད་ལ་བཀོད། ལྷོ་ནུབ་ཏུ་འཁོད། རཱ་ག་ར་ཏིས་གོས་དཀར་མོ་འོད་དཔག་མེད་ལྟ་བུ་སྤྲོས། མེའི་ཁམས་སྦྱངས།  དགའ་བ་ཚད་མེད་ལ་བཀོད།
ནུབ་བྱང་དུ་འཁོད། བཛྲ་ར་ཏིས་སྒྲོས་མ་རིན་འབྱུང་ལྟ་བུ་ལ་གཡས་གཉིས་ཨུཏྤལ་སེར་པོ་ཁ་ཕྱེ་བ་དང་རལ་གྲི། གཡོན་གཉིས་པདྨ་དང་རིན་པོ་ཆེ་འཛིན་པ་སྤྲོས། སེམས་ཅན་རྣམས་ཀྱི་རླུང་གི་ཁམས་སྦྱངས། བཏང་སྙོམས་ཚད་མེད་ལ་བཀོད། བྱང་ཤར་
གྱི་གྲྭར་འཁོད། ཨོཾ་ཨཱཿ་ཧཱུཾ་གིས་གཟུགས་རྡོ་རྗེ་མ་རྣམ་སྣང་ལྟ་བུ་ལ་གཡས་པས་མེ་ལོང་འཛིན་པ་ས་སྙིང་གིས་འཁྱུད་པ་སྤྲོས། སེམས་ཅན་རྣམས་ཀྱི་གཟུགས་ཀྱི་སྐྱེ་མཆེད་དང་སེར་སྣ་སྦྱངས། ཕྱིའི་མེ་མཚམས་ཀྱི་གྲྭར་འཁོད། འབྱིན་སྔགས་ནི་
ལྷག་མ་ལའང་སྦྱོར་རོ། །སྒྲ་རྡོ་རྗེ་མ་མི་བསྐྱོད་པ་ལྟ་བུ་ལ། གཡས་གཉིས་པས་པི་ཝང་འཛིན་པ། ཕྱག་རྡོར་གྱིས་འཁྱུད་པ་སྤྲོས། སྒྲ་དང་ཚུལ་འཆལ་སྦྱངས། ལྷོ་ནུབ་ཏུ་འཁོད། དྲི་རྡོ་རྗེ་མ་རིན་འབྱུང་ལྟ་བུ་ལ་གཡས་གཉིས་པས་དྲིའི་དུང་ཕོར་
དང༌། གཡོན་གཉིས་པདྨ་དང་འཁོར་ལོ་འཛིན་པ་ནམ་སྙིང་གིས་འཁྱུད་པ་སྤྲོས། དྲི་དང་ཁོང་ཁྲོ་སྦྱངས།  ནུབ་བྱང་དུ་འཁོད། རོ་རྡོ་རྗེ་མ་འོད་དཔག་མེད་ལྟ་བུ་ལ་གཡས་གཉིས་པས་བདུད་རྩིས་བཀང་བའི་ཐོད་པ་དང༌། གཡོན་གཉིས་འཁོར་ལོ་
དང་རིན་པོ་ཆེ་འཛིན་པ་འཇིག་རྟེན་དབང་ཕྱུག་གིས་འཁྱུད་པ་སྤྲོས། རོ་དང་ལེ་ལོ་སྦྱངས། བྱང་ཤར་དུ་འཁོད། རེག་བྱ་རྡོ་རྗེ་མ་དོན་གྲུབ་ལྟ་བུ་ལ་གཡས་གཉིས་པས་གོས་འཛིན་པ། སྒྲིབ་སེལ་གྱིས་འཁྱུད་པ་སྤྲོས། རེག་བྱ་དང་རྣམ་གཡེང་

སྦྱངས། ཤར་སྒོའི་བྱང་དུ་འཁོད། ཆོས་དབྱིངས་རྡོ་རྗེ་མ་རྡོར་སེམས་ལྟ་བུ་ལ་གཡས་གཉིས་པས་ཆོས་འབྱུང་གི་མཚན་མ་འཛིན་པ་ཀུན་བཟང་གི་འཁྱུད་པ་སྤྲོས། ཆོས་ཀྱི་སྐྱེ་མཆེད་དང་ཤེས་འཆལ་སྦྱངས། ཤར་སྒོའི་ལྷོར་འཁོད། །ལྷ་མོ་
དྲུག་པོའི་གཡས་གསུམ་པ་ན་རལ་གྲི་དང༌། དང་པོ་གཉིས་དང་ཐ་མ་གཉིས་ཏེ། བཞིའི་གཡོན་གཉིས་ཀྱིས་པདྨ་དང་རིན་པོ་ཆེ་འཛིན་པའོ། །ས་སྙིང་སོགས་དྲུག་ལ་དཔལ་འབྲས་རྡོ་རྗེས་ས་སྙིང་གི་གཡས་གཉིས་པས་ནོར་བུའི་རྒྱལ་མཚན་འཛིན་པ་
དང༌། སྒྲིབ་སེལ་གྱིས་གཡས་གཉིས་ཞུ་བའི་ཕྱག་རྒྱ་མཛད་པར་བཤད་ཀྱང༌། འགྲེལ་པ་གཞན་རྣམས་ཀྱི་ལུགས་རྣམ་སྣང་མི་བསྐྱོད་པ། རིན་འབྱུང༌། འོད་དཔག་མེད། དོན་གྲུབ། རྡོར་སེམས་དྲུག་དང་འདྲ་བར་བཞེས་པས། འདིར་དེ་བཞིན་དུ་བྱའོ། །དེ་བཞིན་
གཤེགས་པ་ལྷ་རྡོ་རྗེའི་སྐྱིལ་ཀྲུང་དང༌། ཡུམ་དྲུག་སེམས་དཔའི་སྐྱིལ་ཀྲུང་གིས་བཞུགས་པ། ཐམས་ཅད་ཀྱང་སྤྱི་བོའི་རལ་པའི་ཚོགས་ཀྱི་སྟེང་ན་མ་རྒད་དང་ཨིནྡ་ནཱི་ལ་དང༌། པདྨ་རཱ་ག་ལ་སོགས་པ་ནོར་བུས་སྤྲས་པའི་ཅོད་པན་དང༌། ཛམྦུ་ཆུ་བོའི་
གསེར་དང་། མུ་ཏིག་དང༌། ནོར་བུས་སྤྲས་བའི་དོ་ཤལ་དང་། དཔུང་རྒྱན་དང༌། སྐ་རགས་དང༌། ཕྱག་གདུབ་དང་ཞབས་གདུབ་ལ་སོགས་པའི་རིན་པོ་ཆེའི་རྒྱན་སྣ་ཚོགས་པ་དང༌། དར་གྱི་ན་བཟས་སྐུ་ལ་བརྒྱན་པའི་འོད་ཟེར་གྱིས་ཕྱོགས་ཀུན་ཏུ་འགེངས་
པར་མཛད་པའོ། །ཡཱ་མཱནྟ་ཀྲྀཏ་ཀྱིས་གཤིན་རྗེ་མཐར་བྱེད་མི་བསྐྱོད་པ་ལྟ་བུ་ལ་ཁྱད་པར་གཡས་གཉིས་པས་ཐོ་བ་འཛིན་པ་སྤྲོས། མ་དད་པ་དང་ཕུང་པོའི་བདུད་བཅོམ། སྤྲུལ་པ་རྣམས་གཅིག་ཏུ་འདུས། གཤིན་རྗེ་མཐར་བྱེད་ཡབ་

ཡུམ་གྱི་སྐུ་གཅིག་ཏུ་གྱུར་པ། ཤར་སྒོའི་སྣ་ཚོགས་པདྨ་དང་ཉི་མའི་གདན་ལ་གཡོན་བརྐྱང་གི་སྟབས་ཀྱིས་འཁོད། དེ་བཞིན་དུ་སྦྱར་ལ། པྲཛྙཱནྟ་ཀྲྀཏ་ཀྱིས་ཤེས་རབ་མཐར་བྱེད་རྣམ་སྣང་ལྟ་བུ་ལ་གཡས་པས་དབྱུག་པ་འཛིན་
པ་སྤྲོས། ལེ་ལོ་དང་ཉོན་མོངས་པའི་བདུད་བཅོམ་ལྷོ་སྒོར་འཁོད། པདྨཱནྟ་ཀྲྀཏ་ཀྱིས་པདྨ་མཐར་བྱེད་འོད་དཔག་མེད་ལྟ་བུ་སྤྲོས། བརྗེད་ངེས་དང་འཆི་བདག་གི་འདུད་བཅོམ། །ནུབ་སྒོར་འཁོད། བིགྷྣཱནྟ་ཀྲྀཏ་ཀྱིས་བདུད་རྩི་འཁྱིལ་པ་མི་
བསྐྱོད་པ་ལྟ་བུ་ལ། གཡས་གཉིས་པས་སྣ་ཚོགས་རྡོ་རྗེ་འཛིན་པ་སྤྲོས། རྣམ་གཡེང་དང་ལྷའི་བུའི་བདུད་བཅོམ། བྱང་སྒོར་འཁོད། ཐམས་ཅད་ཀྱི་ཕྱག་དང་པོ་གཉིས་ཀྱིས་རིམ་པ་བཞིན་དུ་རང་འདྲའི་རོ་ལངས་མ་དང༌། གཞན་གྱིས་
མི་ཐུབ་མ་དང༌། ཁྲོ་གཉེར་ཅན་མ་དང༌། རལ་གཅིག་མ་ལ་འཁྱུད་པའོ། །ཁྲོ་བོ་དང་ཁྲོ་མོ་ཐམས་ཅད་ཀྱང་འཇིགས་པའི་འོད་ཟེར་ཕྱོགས་བཅུར་འཕྲོ་ཞིང་དྲག་པོའི་རིགས་དཔག་ཏུ་མེད་པ་འཕྲོ་བ། དབུ་སྐྲ་ཁམ་སེར་གྱེན་དུ་བརྫེས་པ། གསུས་
པ་འཕྱང་བ། སྤྱན་དམར་ཞིང་ཟླུམ་པ། སྨིན་མ་དང་སྨ་ར་དམར་སེར་འབར་བ། སྟག་གི་པགས་པའི་ཤམ་ཐབས་ཅན། སྦྲུལ་མཐའ་ཡས་སྔོན་པོས་དབུ་སྐྲ་བཅིངས་ཤིང་འཇོག་པོ་དམར་པོས་རྣ་རྒྱན་བྱས་པ། རིགས་ལྡན་ཁྲོ་བོས་དཔུང་པ་ལ་
བརྒྱན་ཅིང༌། པདྨ་དཀར་པོས་མགུལ་རྒྱན་བྱས་པ། དུང་སྐྱོང་སེར་པོས་ལག་གདུབ་བྱས་ཤིང༌། སྟོབས་རྒྱུ་ལྗང་གུས་མཆོད་ཕྱིར་ཐོགས་བྱས་པ། ནོར་རྒྱས་ཀྱི་བུ་བདུད་རྩིའི་ཁ་དོག་ལྟ་བུས་སྐ་རགས་བྱས་ཤིང༌། པདྨ་ཆེན་པོ་དཀར་པོས་རྐང་

གདུབ་བྱས་པ། ཞལ་མཆེ་བ་གཙིགས་ཤིང་ལྗགས་བསྐྱོད་པའོ། །ལྷ་ཐམས་ཅད་ཞལ་རེ་རེ་ལ་སྤྱན་གཉིས་གཉིས་དང་ལྡན་ཞིང་ཁྲོ་མོ་རྣམས་སྨ་ར་མེད་པའོ། །འདིར་ཀུན་བཟང་ལས། དེ་ལྟར་ཡོངས་སུ་རྫོགས་པའི་དཀྱིལ་འཁོར་ལ། །དངོས་པོ་ཐམས་ཅད་ཀྱིས་ནི་
བལྟས་ནས་ཀྱང༌། ཞེས་འབྱུང་བའི་རྐང་པ་གཉིས་པའི་དོན་སྐབས་འདིར་སྐྱེ་མཆེད་དྲུག་དང༌། སྐུ་གསུང་ཐུགས་བྱིན་གྱིས་བརླབ་པ་བྱེད་པ་ལ། དཔལ་འབྲས་རྡོ་རྗེས་འཆད་པ་ནི་མི་འཐད་དེ། ཀུན་ཏུ་བཟང་པོ་དང་ཀུན་ཏུ་བཟང་མོ་གཉིས་ལས་དེ་གཉིས་
བྱིན་གྱིས་རློབ་པ་མི་གསལ་ཡང་། མར་མེ་མཛད་བཟང་པོས་ཡེ་ཤེས་པའི་དཀྱིལ་འཁོར་དམ་ཚིག་པ་དང་བསྲེ་བའི་འོག་ཏུ་མིག་དང་སྐུ་སོགས་བྱིན་གྱིས་བརླབ། །སྔོན་བཞིན་དབང་བསྐུར་དེ་ལ་བསམ། །རྒྱུ་མཐུན་ལ་སོགས་ཆེན་པོ་ཉིད། །ཅེས་གསལ་
བར་གསུངས་པ་དང་འགལ་བའི་ཕྱིར་དང༌། བསྙེན་པའི་ཡན་ལག་མ་རྫོགས་པར་ཉེ་སྒྲུབ་དང༌། སྒྲུབ་པའི་ཡན་ལག་བྱེད་པ་གོ་རིམས་འགལ་བའི་ཕྱིར་རོ། །དེས་ན་དངོས་པོ་ཐམས་ཅད་ཀྱིས་ནི་ཞེས་གསུངས་པའི་དོན་དཀྱིལ་ཆོག་ལས། རྫོགས་པའི་
འཁོར་ལོ་བལྟས་ནས་ཀྱང༌། །ཀུན་ནས་རང་གི་དངོས་པོ་ཡིས། །ཞེས་གསུངས་པའི་དོན་ཤཱནྟི་པས། ཀུན་ནས་ནི་རང་རང་གི་གནས་དང༌། དངོས་པོ་ཡིས་ཞེས་པ་རང་རང་གི་ཚུལ་གྱིས་ཞེས་བཤད་པ་ལྟར་ལྷ་སོ་སོའི་གནས་ན་རང་རང་གི་སྐུ་མདོག་ལ་
སོགས་པའི་ཚུལ་གྱིས་བཞུགས་པར་བལྟ་བའི་དོན་ནོ། །དཀྱིལ་འཁོར་རྫོགས་པར་བསྐྱེད་ཅིང་སྐྱེ་མཆེད་སྐུ་གསུང་ཐུགས་བྱིན་གྱིས་བརླབས་པའི་ལྷ་རང་ཆས་སུ་ལྡན་པར་བསྒོམ་པར་འདོད་པ་ནི་ལུགས་འདིའི་དོན་གཏན་མ་ཡིན་ནོ། །དེ་ནས་རང་

གི་ཡེ་ཤེས་སེམས་དཔའི་མཾ་གྱི་འོད་ཟེར་ལྕགས་ཀྱུ་ལྟ་བུ་འཕྲོས་པ་དང༌། ཡ་མཱནྟ་ཀྲྀཏ་ཛཿ་ཞེས་བརྗོད་པས། གཤིན་རྗེ་གཤེད་ཀྱི་ཐུགས་ཀ་ནས་རང་འདྲའི་ཁྲོ་བོ་སྤྲོས་པས། འཇམ་པའི་རྡོ་རྗེའི་དཀྱིལ་འཁོར་མདུན་དུ་བཀུག་
པའི་དཀྱིལ་འཁོར་པ་རྣམས་སྙོམས་པར་ཞུགས་པའི་བདེ་བ་དམ་པས་གང་བར་བསམ་མོ། དེ་ནས་ཁྲོ་བོ་བཞིའི་སྔགས་བརྗོད་པས། བགེགས་སྔར་ཡོད་བསྐྲད་ཅིང་ཕྱིས་མི་འཇུག་པའི་དོན་དུ་བྱིན་གྱིས་བརླབ་པར་བསམས་ལ། ཙནྡན་
དང༌། མེ་ཏོག་སོགས་དང་བཅས་པའི་མཆོད་ཡོན་གཙོ་བོའི་སྔགས་ཀྱིས་དབུལ་ལོ། །དེ་ནས་པྲ་ཛྙཱནྟ་ཀྲྀཏ་ཧཱུཾ་གིས་དམ་ཚིག་པ་རྣམས་ལ་གཞུག །པདྨཱནྟ་ཀྲྀཏ་པཾ་གྱིས་དམ་ཚིག་པ་དང་དབྱེར་མེད་དུ་བཅིང༌། བིགྷྣཱནྟ་ཀྲྀཏ་ཧོཿ  ས་མཉེས་
པར་བྱས་པ་ནི་བསྙེན་པའི་ཡན་ལག་དང༌། རྒྱུ་མཐུན་པའི་འབྲས་བུ་ཆེན་པོའོ། །འཁོར་གྱི་ལྷ་ཐམས་ཅད་ཀྱི་སྐྱེ་མཆེད་དྲུག་སྔར་བཞིན་བྱིན་གྱིས་རློབ་པ་ནི་ཉེར་སྒྲུབ་ཀྱི་ཡན་ལག་དང་རྣམ་སྨིན་གྱི་འབྲས་བུ་ཆེན་པོའོ། །སྔར་བཞིན་སྐུ་
གསུང་ཐུགས་བྱིན་གྱིས་བརླབ་པ་ནི། སྒྲུབ་པའི་ཡན་ལག་དང༌།  སྐྱེས་བུ་བྱེད་པའི་འབྲས་བུ་ཆེན་པོའོ། །སྔར་བཤད་པ་བཞིན་བུམ་པའི་ཆུས་དབང་བསྐུར་བའི་ཆུའི་ལྷག་མ་སྤྱི་གཙུག་ཏུ་གནས་པ་ཡོངས་སུ་གྱུར་པ་ལས། འཁོར་གྱི་དེ་བཞིན་
གཤེགས་པ་བཞི་དང༌། མཱ་མ་ཀཱི་ཡབ་ཡུམ་དང༌། སྒྲ་རྡོ་རྗེ་མ་ཡབ་ཡུམ་དང༌། ཆོས་དབྱིངས་རྡོ་རྗེ་མ་ཡབ་ཡུམ་དང༌།  ཤེས་རབ་མཐར་བྱེད་རྣམས་ལ་མི་བསྐྱོད་པ་དང༌། སྤྱན་མ་ཡབ་ཡུམ་དང༌། གཟུགས་རྡོ་རྗེ་མ་ཡབ་ཡུམ་དང༌།

 གཤིན་རྗེ་གཤེད་རྣམས་ལ་རྣམ་སྣང་དང་། གོས་དཀར་མོ་ཡབ་ཡུམ་དང༌། རོ་རྡོ་རྗེ་མ་ཡབ་ཡུམ་དང༌། པདྨ་མཐར་བྱེད་རྣམས་ལ་འོད་དཔག་མེད་དང༌། སྒྲོལ་མ་ཡབ་ཡུམ་དང༌། རེག་བྱ་རྡོ་རྗེ་མ་ཡབ་ཡུམ་དང༌། བགེགས་མཐར་བྱེད་རྣམས་ལ་དོན་
གྲུབ་དང༌། དྲི་རྡོ་རྗེ་མ་ཡབ་ཡུམ་ལ་རིན་ཆེན་འབྱུང་ལྡན་གྱིས་དབུ་བརྒྱན་པའོ། །ཤཱནྟི་པ་དང༌། དཔལ་འབྲས་རྡོ་རྗེས་འཁོར་རྣམས་ལ་ཡེ་ཤེས་སེམས་དཔའ་འགོད་པར་བཤད། ཡབ་སྲས་གཉིས་ཀྱི་གཞུང་ནས་མ་བཤད་པ་བཞིན་དུ་པཎྜི་ཏ་གཞན་
རྣམས་ཀྱིས་ཀྱང་མ་བཤད་དོ། །ལྷ་འབྱིན་པའི་སྐབས་སུ་ཁྲོ་བོ་བཞི་ལ་རིགས་བདག་བཤད་ཀྱང༌། རིགས་བདག་གིས་དབུ་བརྒྱན་པ་དབང་བསྐུར་བའི་འོག་ཏུ་བྱེད་པ་མན་ངག་ཡིན་པར་ཐ་ག་ནས་བཤད་དོ། །དཀྱིལ་ཆོག་ལས་འབྱིན་པའི་སྐབས་སུ་
མ་བཤད་པར་དབང་བསྐུར་བའི་འོག་ཏུ་གསུངས་སོ། །དེ་ནས་མཆོད་པ་སོགས་བསངས་སྦྱངས་སོགས་བྱས་ལ། རང་གི་ཡེ་ཤེས་སེམས་དཔའི་ས་བོན་གྱི་འོད་ཟེར་གྱིས་གཟུགས་སོགས་ཡུལ་ཐམས་ཅད་དྲངས་ཤིང་བཀུག་ནས་རང་གི་ཞལ་དུ་ཞུགས་
རྡོ་རྗེའི་ལམ་ནས་ཡུམ་གྱི་པདྨའི་ནང་དུ་བྱང་ཆུབ་སེམས་ཀྱི་རང་བཞིན་དུ་འོད་ཀྱི་དཀྱིལ་འཁོར་གྱི་ཚོགས་སུ་གྱུར་པ་ཡུམ་གྱི་བ་སྤུའི་སྒོ་རེ་རེ་ནས་འོད་ཟེར་སྣ་ཚོགས་པ་ཕྱིར་སྤྲོས་པའི་འོད་ཀྱི་རྩེ་མོ་ལས་བྱུང་བའི་གཟུགས་རྡོ་རྗེ་མ་སོགས་པ་དྲུག །རིན་
པོ་ཆེའི་རྒྱན་གྱིས་བརྒྱན་པ། སྒེག་པའི་ཉམས་ཅན། སྔར་བཤད་པའི་ཕྱག་མཚན་དང་ལྡན་པ། ནམ་མཁའ་ཁྱབ་པར་སྤྲོ་བར་བྱའོ། །དེ་དག་ཀྱང་བདེན་པས་སྟོང་བཞིན་དུ་སྣང་བ་སྒྱུ་མ་ལྟ་བུ་དང་ཟག་མེད་ཀྱི་བདེ་བ་སྐྱེད་པའི་རྒྱུར་གྱུར་པ་རྣམས་

ཀྱིས་རང་དང་དཀྱིལ་འཁོར་པ་ལ་མཆོད་པར་བསམས་ལ། ཆུ་གཉིས་སྔོན་དུ་འགྲོ་བའི་འདོད་ཡོན་ལྔ་དང༌། ཉེར་སྤྱོད་དང་གསང་བའི་མཆོད་པས་མཆོད་པར་བྱའོ། །མཆོད་པའི་འཁོར་གསུམ་ཐ་དད་མེད་པར་བལྟས་ལ། 
ཨོཾ་སརྦ་ཏ་ཐཱ་ག་ཏ་པཱུ་ཛ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་དེ། དེ་བཞིན་གཤེགས་པ་ཐམས་ཅད་མཆོད་པའི་རྡོ་རྗེའི་རང་བཞིན་གྱི་བདག་ཉིད་ངའོ་སྙམ་དུ་ང་རྒྱལ་གཟུང་སྟེ་མཆོད་པའོ། །དེ་ནས་སྒྲའི་ཡུལ་ཐམས་ཅད་བསྟོད་པའི་སྒྲ་
དང༌། དེའང་བྲག་ཆ་ལྟ་བུར་མོས་པར་བྱས་ལ། དེ་ནས་རང་དང་དཀྱིལ་འཁོར་པ་ལ་བསྟོད་པར་བསམས་ལ། མི་བསྐྱོད་རྡོ་རྗེ་ཡེ་ཤེས་ཆེ། །རྡོ་རྗེ་དབྱིངས་ནི་མཁས་པ་ཆེ། །རྡོ་རྗེ་གསུམ་མཆོག་དཀྱིལ་འཁོར་གསུམ། །གསང་བའི་དབྱངས་ལ་ཕྱག་འཚལ་
ལོ། །རྣམ་པར་སྣང་མཛད་དག་པ་ཆེ། །རྡོ་རྗེ་ཞི་བ་དགའ་བ་ཆེ། །རང་བཞིན་འོད་གསལ་མཆོག་གི་མཆོག །སྟོན་པ་རྡོ་རྗེ་ཕྱག་འཆལ་ལོ། །རིན་ཆེན་རྒྱལ་པོ་རབ་ཏུ་ཟབ། །རྡོ་རྗེ་མཁའ་འདྲ་དྲི་མེད། །རང་བཞིན་དག་ལ་གོས་པ་མེད། །རྡོ་རྗེ་སྐུལ་ལ་
ཕྱག་འཚལ་ལོ། །རྡོ་རྗེ་དཔག་མེད་རྒྱལ་པོ་ཆེ། །མི་རྟོག་ནམ་མཁའ་རྡོ་རྗེ་འཛིན། །འདོད་ཆགས་ཕ་རོལ་ཕྱིན་པ་མཉེས། །རྡོ་རྗེ་གསུང་ལ་ཕྱག་འཚལ་ལོ། །དོན་ཡོད་རྡོ་རྗེ་རྫོགས་སངས་རྒྱས། །བསམ་པ་ཐམས་ཅད་རྫོགས་མཛད་པ། །དག་པ་
ངོ་བོ་ཉིད་ལས་བྱུང༌། །རྡོ་རྗེ་སེམས་ལ་ཕྱག་འཚལ་ལོ། །ཞེས་རྡོར་དྲིལ་འཛིན་པའི་བདེ་བའི་དབྱངས་ཀྱིས་བསྟོད་པར་བྱ་སྟེ། །བསྟོད་པའོ། །དེ་ནས་བདུད་རྩི་མྱང་བར་བྱ་སྟེ། ནང་མཆོད་སྣོད་དང་བཅས་པ་མི་དམིགས་པར་སྦྱངས་པའི་སྟོང་

པའི་ངང་ལས། །ཡཾ་ལས་རླུང་གི་དཀྱིལ་འཁོར་སྔོན་པོ་གཞུ་ལྟ་བུ་ལ། རྒྱལ་མཚན་སྔོན་པོ་གཉིས་ཀྱིས་མཚན་པ། དེའི་སྟེང་དུ་རཾ་ལས་མེའི་དཀྱིལ་འཁོར་གྲུ་གསུམ་པ་དམར་པོ་ལ་གྲྭ་གསུམ་དུ་རཾ་མེ་འབར་བས་མཚན་པ། དེའི་སྟེང་
དུ་ཨཱ་ལས་ཐོད་པའི་སྣོད་ཀྱི་ནང་དུ་ཟླ་བ་དང་ཉི་མའི་གདན་ལ། དབུས་སུ་ཧཱུཾ་ལས་དྲི་ཆུ། ཤར་དུ་བྲུཾ་ལས་དྲི་ཆེན། ལྷོར་ཨཾ་ལས་རཀྟ། ནུབ་ཏུ་ཛྲིཾ་ལས་བྱང་སེམས་དཀར་པོ། བྱང་དུ་ཁཾ་ལས་ཤ་ཆེན་རྣམས་ལ་ཡི་གེ་དེ་དག་གིས་
མཚན་པར་བསམས་ལ། ཡི་གེ་ལྔ་ལས་འོད་ཟེར་འཕྲོས་པས་རིགས་ལྔ་བཀུག་ནས་ས་བོན་སོ་སོ་ལ་གཞུག་གོ། དེ་ནས་རླུང་གཡོས་ཏེ་མེ་འབར་བས་བདུད་རྩི་ལྔ་བསྐོལ་པ་ཞུ་བའི་རླངས་པ་ལས་བྱུང་བ་ཧཱུཾ་ལས་བྱུང་བའི་རྡོ་
རྗེ་ཐོད་པར་ཞུ་བས་དྲི་མ་ཐམས་ཅད་སྦྱངས་པར་བསམས། ཡི་གེ་ཨཱཿ ཐོད་པར་ཞུ་བས་ཁྲག་ཞུ་བ་ལྟ་བུའི་བདུད་རྩིར་གྱུར། ཨོཾ་ཐོད་པར་ཞུ་བས་བདུད་རྩི་དཀར་པོ་བསིལ་བའི་རང་བཞིན་ཅན་དུ་བསམས་ལ། ཡི་གེ་གསུམ་
བརྗོད་དེ་བྱིན་གྱིས་བརླབ་པའོ། །དེ་ནས་སྙིང་གར་ཟླ་བའི་དཀྱིལ་འཁོར་ཡོངས་སུ་རྫོགས་པ་བལྟས་ལ། མགྲོན་རྣམས་ཀྱི་ལྗགས་ཧཱུཾ་ལས་བྱུང་བའི་རྡོ་རྗེ་རྩེ་གསུམ་པས་མཚན་པའི་འོད་ཟེར་ཀྱིས་བདུད་རྩི་དྲངས་ནས་གསོལ་བར་
བསམས་ལ། དང་པོར་རྩ་བའི་བླ་མ་དང༌། དེ་ནས་བརྒྱུད་པའི་བླ་མ་དང༌། ལྷ་སོ་སོའི་སྔགས་ལ་ཨོཾ་ཨཱཿ་ཧཱུྃ་བཏགས་ལ་དབུལ།  དེ་ནས་ཕྱོགས་སྐྱོང་དང་གཞི་བདག་སོགས་ཀྱང་ལྷར་བསྐྱེད་ལ་དབུལ་ལོ། །དང་པོ་སྦྱོར་བ་

དང་དཀྱིལ་འཁོར་རྒྱལ་མཆོག་གི་ལྷ་སྒོམ་ཚུལ་ནི། མངོན་རྟོགས་ཁྲིག་ཆགས་སུ་བསྒོམ་པ་ན། རྟེན་དང་བརྟེན་པ་གང་བསྒོམ་པའི་རྣམ་པ་མ་ཤར་བར་དུ་ཕྱི་མ་མི་བསྒོམ་པ་སྔ་མ་སྔ་མའི་རྣམ་པ་རེ་རེ་ཤར་བར་བྱས་ནས་སྣང་བ་དང་
ང་རྒྱལ་བསྒོམ་པ་གཉིས་ཀ་བྱ། སྐབས་འདིར་སླེབ་པ་དང༌། གཙོ་བོ་ཞལ་གཅིག་ཕྱག་གཉིས་པའི་རྣམ་པ་ལ་བསླབ་སྟེ། དེའང་རྣམ་པ་གསལ་བཏབ་པ་མ་མཐའ་ཅིག་ཤར་བྱུང་བ་དང༌། དེ་ཉིད་ལ་དམིགས་ནས་བྱིང་རྒོད་དང་བྲལ་བས་སེམས་གཟུང༌། མི་
གསལ་བར་སོང་ན་བསྐྱར་མ་གསལ་བཏབ་ལ་སེམས་གཟུང་སྟེ། མིག་གིས་མཐོང་བ་དང་འདྲ་བའི་གསལ་བ་དང༌། ཅུང་ཟད་རེ་གནས་པ་གཉིས་ཚོགས་བྱུང་བྱུང་དུ་བསྒོམས་ཏེ། དེ་ནས་ཞལ་ཕྱག་ལྷག་མ་དང༌། ན་བཟའ་དང་རྒྱན་དང༌། ཕྱག་
མཚན་སོགས་ལ་ཞིབ་པར་བསླབ་བོ། །དེ་ལ་བརྟན་པ་ན། དེའི་སྟེང་དུ་ཡུམ་དང་འཁོར་རྣམས་ཀྱིས་བསྣན་ལ། རྟེན་དང་བརྟེན་པ་དུས་གཅིག་ཏུ་གསལ་གསལ་དུ་བསླབ་སྟེ། སྐབས་འདིར་གཙོ་ཆེར་རྣམ་པ་གསལ་བ་དང་ང་ལྷ་དེའོ་སྙམ་པའི་ང་རྒྱལ་
ཤུགས་ཅན་བསྐྱེད་དེ། ལྷ་དེར་ང་རྒྱལ་འགྱུར་བ་ལ་བསླབ་བོ། །དེ་ལ་བརྟན་པ་ན་དམིགས་བརྟེན་དང་བརྟེན་པའི་དཀྱིལ་འཁོར་ལ་དམིགས་ནས་རྣམ་པ་བདེན་པས་སྟོང་པར་ངེས་པའི་རྣམ་པ་ཅན་དུ་བྱས་ལ་ཟབ་གསལ་གཉིས་སུ་མེད་པ་ལ་གོམས་
པར་བྱའོ། །འབྱུང་བའི་དཀྱིལ་འཁོར་བསྐྱེད་པ་ནས་འདིའི་བར་ནི་དཀྱིལ་འཁོར་རྒྱལ་མཆོག་གོ། རང་གི་ཡེ་ཤེས་སེམས་དཔའི་ཐུགས་ཀའི་རལ་གྲིའི་ཆང་ཟུངས་ལ་གནས་པའི་མཾ་ཡིག་ལས་འཕྲོས་པའི་འོད་ཟེར་གྱི་རྩེ་ལས་ཐུབ་པའི་ཚོགས་

ནམ་མཁའ་གང་བ་བྱུང་བ་རྣམས་ཀྱིས་སེམས་ཅན་ཐམས་ཅད་ཀྱི་དྲི་མ་སྦྱངས། སངས་རྒྱས་སུ་བྱས་དེ་ཐམས་ཅད་ཚུར་འདུས་ཏེ་མཾ་ལ་ཞུགས་པར་བསམ་ཞིང༌། རང་གི་ཡིད་མཾ་འོད་འབར་བར་གྱུར་པ་བདུད་རྩི་འཛག་པ་ལ་རྩེ་གཅིག་ཏུ་དམིགས་ལ་
བསྒོམ་པར་བྱའོ། །དེ་ནས་མཾ་གྱི་འོད་ཟེར་གྱིས་རང་གི་རྟེན་མཚན་མ་དང༌། ཡེ་ཤེས་སེམས་དཔའ་དང༌། རྡོ་རྗེ་སེམས་དཔའ་དང་རྡོ་རྗེ་གསུམ་གསལ་བར་བྱས་ཏེ། སླར་མཾ་ལ་འདུས་པར་བསམ་ཞིང༌། སེམས་གཟུང་ངོ་། །དེ་བཞིན་དུ་རང་གི་བ་སྤུའི་བུ་ག་ལས་འཕྲོས་པའི་འོད་ཟེར་གྱིས་འགྲོ་བ་
རྣམས་ཀྱི་དོན་བྱས་ནས་ས་བོན་ལ་བསྡུས་པ་ལ་སེམས་གཟུང་སྟེ། མཾ་ལས་འགྲོ་བའི་དོན་མཛད་པ་ནི། འཕྲིན་ལས་བསྒྲུབ་པའི་ལས་རྒྱལ་མཆོག་ལ་དགོངས་ཏེ་ཐིག་ལེའི་རྣལ་འབྱོར་རོ། །ཕྲ་མོའི་རྣལ་འབྱོར་སྒོམ་པ་ལ་ཀུན་བཟང་དང་དཀྱིལ་ཆོག་ལས། ཡང་ན་ཞེས་
གསུངས་པའི་དོན་ནི། སྨན་ཞབས་ཀྱིས་ཡང་ནི་ཞེས་པའི་དོན་དུ་བཤད་པ་ལྟར་ཤེས་དགོས་སོ། །དེ་ནས་མཾ་ཡིག་གི་འོད་ཀྱིས་སངས་རྒྱས་ཐམས་ཅད་སྤྱན་དྲངས། རང་གི་ཞལ་དུ་བཅུག་པ་ཞུ་བ་རྡོ་རྗེའི་ལམ་ནས་ཡུམ་གྱི་གསང་བའི་སྣ་རྩེར་ཟླ་བ་ལ་
གནས་པའི་ཡི་གེ་ཡུངས་འབྲུ་ཙམ་མཾ་དེ་ཡོངས་སུ་གྱུར་པའི་རལ་གྲི་ནས་འབྲུ་ཙམ་གྱི་ནང་དུ་རྟེན་དང་བརྟེན་པའི་དཀྱིལ་འཁོར་ཡོངས་སུ་རྫོགས་པ་བསམ། དེ་ལ་བརྟེན་པའི་མཚན་མ་རྙེད་པ་ན། ཕྲ་མོའི་དཀྱིལ་འཁོར་ལས་ལྷ་དང་ཕྱག་མཚན་རྒྱ་ཇེ་
ཆེར་སྤྲོ་བ་དང་། སླར་སྡུད་པ་ལ་བྱང་བར་བྱ་སྟེ་སྤྲོ་བསྡུའི་འཕྲིན་ལས་བསྒྲུབ་པའི་ལས་རྒྱལ་མཆོག་གོ། མཚན་མ་ནི་ཐ་ག་ན་དང༌། ཤཱནྟི་པ་དང༌། དཔལ་འབྲས་རྡོ་རྗེ་དང༌། ཀུན་ཏུ་བཟང་པོས་སྨིག་རྒྱུ་ལ་སོགས་པའི་མཚན་མ་ལྔ་ལ་བཤད་པ་ནི། 

འོག་སྒོའི་ཕྲ་མོ་བསྒོམ་པའི་སྟེང་ནས་རིམ་གཉིས་ཀྱི་ཆ་གཉིས་ཡོད་པའི་རྫོགས་རིམ་པའི་ཕྲ་མོ་ལ་དགོངས་སོ། །སྙིང་གའི་མཾ་ཡིག་གི་ཐིག་ལེ་དང་གསན་གནས་ཀྱི་ཐིག་ལེའམ། ཕྱག་མཚན་ཕྲ་མོ་སྒོམ་པ་ནི། སེམས་གནས་བརྟན་
པའི་ཐབས་ཡིན་པས། དེ་གཉིས་ཀྱི་སྒོ་ནས་གཙོ་བོར་གནས་ཆ་སྒྲུབ་པ་ཡིན་ནོ། །འོག་སྒོར་དཀྱིལ་འཁོར་རྫོགས་པ་སྒོམ་པའི་སྐབས་ནི། །འདིའི་ལུགས་ལ་ཡེ་ཤེས་ལ། ལས་དང་པོ་པ་དང༌། ཡེ་ཤེས་ཅུང་ཟད་བབས་པ་དང༌། ཡེ་ཤེས་ལ་དབང་ཅུང་
ཟད་ཐོབ་པ་དང༌། ཡེ་ཤེས་ལ་ཡང་དག་པར་དབང་ཐོབ་པ་དང་བཞི་གསུངས་པའི་བཞི་པའི་སྐབས་ནི་བསྐྱེད་རིམ་མཐར་ཕྱིན་ནས་རྫོགས་རིམ་ལ་ནུས་པ་རྙེད་པའི་སྐབས་ཡིན་ལ། དང་པོའི་སྐབས་ནི་བསྐྱེད་རིམ་དང་པོར་བསྒོམས་ནས་དཀྱིལ་འཁོར་གྱི་
ལྷ་རགས་པ་ལ་གསལ་སྣང་མ་ཐོབ་ཚུན་ཆད་དོ། །གཉིས་པའི་སྐབས་ནི་རགས་པ་ལ་གསལ་སྣང་ཐོབ་ནས་སྐྱེ་མཆེད་བྱིན་རླབས་ཀྱི་ལྷ་ལ་སོགས་པ་ལ་གསལ་སྣང་མ་ཐོབ་ཚུན་ཆད་དོ། །གསུམ་པའི་སྐབས་ནི། ལྷ་དེ་དག་ལ་གསལ་
སྣང་བརྟན་པོ་ཐོབ་པ་སྟེ། དེ་གསུམ་ནི་རིམ་པ་དང་པོའི་སྐབས་སོ། །དེ་གསུམ་གྱི་དང་པོ་གཉིས་ཀྱི་སྐབས་སུ་ཕྲ་མོའི་རྣལ་འབྱོར་གཉིས་བསྒོམ་པ་མིན་གྱི་གསུམ་པའི་སྐབས་སུ་བསྒོམ་པ་ཡིན་ནོ། །དེ་ནས་བཟླས་པ་བྱ་བ་ནི། རང་གི་ཡེ་ཤེས་སེམས་
དཔའི་ཐུགས་ཀའི་ས་བོན་དང༌། ལྷ་གཞན་རྣམས་ཀྱི་ཐུགས་ཀའི་རྡོ་རྗེའི་ས་བོན་གྱི་མཐར་བཟླས་བྱའི་སྔགས་ཀྱི་ཕྲེང་བ་མགོ་གྱེན་དུ་བསྟན་པ་དགོད་ལ། དེ་ལ་སྐུ་རྡོ་རྗེ་སོགས་ཀྱི་ལྷ་རྣམས་ཅིག་ཅར་རིམ་གྱིས་སྤྲོས་པ་རྣམས་ཀྱིས་འགྲོ་བའི་དོན་མཛད་ནས་

སླར་ཡང་སོ་སོའི་ས་བོན་ལ་བསྡུ་བའི་ཚུལ་གྱིས་ཡིད་མ་ཡེངས་པར་ཧ་ཅང་མྱུར་བ་དང༌། བུལ་བ་དང༌། རིང་ཐུང་དང་བྲལ་བར་སྟོང་པ་ཉིད་ཀྱི་ལྟ་བ་དྲན་པའི་སྒོ་ནས་བཟླས་པ་བྱའོ། །བཟླས་བྱའི་སྔགས་ནི། དཀྱིལ་ཆོག་ལས། འབྱིན་པ་དེ་ཉིད་གསུམ་དང་
སྤེལ། །གཞན་དང་སྙིང་རྗེའི་ས་བོན་སྤེལ། །ཞེས་འབྱིན་སྔགས་དང་ས་བོན་རྣམས་ཡི་གེ་གསུམ་དང་སྤེལ་བ་ལ་གསུངས་པ་ལྟར་ཏེ། ཨོཾ་ཨཱཿ་བཛྲ་དྷྲྀཀ་མཱུཾ་ཧཱུཾ། །ཨོཾ་ཨཱཿཛི་ན་ཛི་ཀ་ཨོཾ་ཨ་ཧཱུཾ། ཨོཾ་ཨཱཿརཏྣ་དྷྲྀཀ་སྲཱ་ཧཱུཾ། ཨོཾ་ཨཱཿཨཱ་རོ་ལིཀ་ཨཱཿ་ཧཱུཾ། ཨོཾ་
ཨཱཿཔྲཛྙཱ་དྷྲཀི་ཧཱ་ཧཱུཾ། ཨོཾ་ཨཱཿམོ་ཧ་ར་ཏི་ལཾ་ཧཱུཾ། །ཨོཾ་ཨཱཿ་དཱེ་ཥ་ར་ཏི་མཾ་ཧཱུཾ། ཨོཾ་ཨཱཿ་རཱ་ག་ར་ཏི་བཾ་ཧཱུཾ། །ཨོཾ་ཨཱཿ་བཛྲ་རཱ་ཏི་ཏཾ་ཧཱུཾ། ཨོཾ་ཨཱཿ་རཱུ་པ་བཛྲ་ཛཿཧཱུཾ། ཨོཾ་ཨཱཿཤཔྟ་བཛྲ་ཧཱུཾ་ཧཱུཾ། ཨོཾ་ཨཱཿ་གནྡྟེ་བཛྲ་བཾ་ཧཱུཾ། ཨོཾ་ཨཱཿ་རཱ་ས་བཛྲ་ཧོཿཧཱུཾ། ཨོཾ་ཨཱཿསྤརཤ་
བཛྲ་ཁཾ་ཧཱུཾ། ཨོཾ་ཨཱཿ་དྷརྨཱ་དྷཱ་ཏུ་བཛྲ་རཾ་ཧཱུཾ། ཨོཾ་ཨཱཿ་ཡ་མཱནྟ་ཀྲྀཏ་ཧཱུཾ་ཧཱུཾ། ཨོཾ་ཨཱཿ་པྲཛྙཱནྟ་ཀྲྀཏ་ཧཱུཾ་ཧཱུཾ། ཨོཾ་ཨཱཿ་པདྨཱནྟ་ཀྲྀཏ་ཧཱུཾ་ཧཱུཾ། །ཨོཾ་ཨཱཿ་བིགྷྣཱནྟ་ཀྲྀཏ་ཧཱུཾ་ཧཱུཾ། ཞེས་པའོ། །བཟླས་པའི་ཚད་ནི་དཀྱིལ་ཆོག་ལས། འཁོར་ལོ་ལ་གནས་ཚུལ་
བཞིན་བཟླས། །མཚན་མ་ཐོབ་ནས་ཡང་དག་འབྲི། །འཁོར་ལོ་ཅན་སྔགས་འབུམ་བཟླས་པའམ། །ཡང་ན་རང་གི་ལྷ་ཡི་འབུམ། །གཞན་གྱི་ཁྲི་སྟེ་ཡང་ན་ནི། །འཁོར་ལོ་ཅན་གྱི་བཀས་གནང་འདྲི། ཞེས་གཞན་ལ་དབང་བསྐུར་བ་ལ་གསུངས་
ཏེ། རབ་གནས་དང་སྦྱིན་སྲེག་གི་ལས་ལའང་དེ་ཙམ་རེ་བཏང་དགོས་ལ། བཟླས་པ་དག་པ་དཀའ་བས་དེའི་ཉེས་པ་སེལ་བ་ལ་ཁ་སྐོང་གི་སྦྱིན་སྲེག་ཀྱང་མང་དུ་བྱའོ། །རང་གི་སྤྱི་བོར་མཐོ་གང་ཙམ་གྱིས་འཕགས་པར་ཟླ་བའི་སྟེང་དུ་བདུད་རྩི་ལྔའི་

ས་བོན་ཨོཾ་ཡིག་དཀར་པོ་འོད་ཟེར་ལྔ་འཕྲོ་བ་བསམས་ལ། དེ་ལས་འོད་སྤྲོས་པས་དེ་བཞིན་གཤེགས་པ་རྣམས་ཀྱི་ཐུགས་ཀ་ནས་ཡེ་ཤེས་ཀྱི་བདུད་རྩི་བཀུག་སྟེ་དེ་ལ་བསྟིམ་པ་ལས་བདུད་རྩི་ལྔའི་རྒྱུན་འཛག་
པ་སྤྱི་བོ་ནས་ཕབ་པས་ཚིམ་པར་བྱ་སྟེ། ལུས་བརྟས་པའི་ཆོ་གའོ། །དེ་ནས་སྔར་བཤད་པ་བཞིན་དུ་མཆོད་པ་དང་བསྟོད་པ་དང༌། བདུད་རྩི་མྱང་བ་བྱས་ལ། ཡི་གེ་གསུམ་བརྗོད་ནས་རྣམ་སྣང་དང༌། དེའི་རིགས་ཀྱི་ལྷ་སྤྱན་མ་ལ་སོགས་སྤྱི་བོའི་
སྐུ་རྡོ་རྗེའི༌ཨོཾ་ལ་བསྡུ། སྣང་མཐའ་དང་དེའི་རིགས་ཀྱི་ལྷ་གོས་དཀར་མོ་སོགས་མགྲིན་པའི་གསུང་རྡོ་རྗེའི་ཨཱཿ་ལ་བསྡུ། །མཱ་མ་ཀཱི་ལ་སོགས་པའི་མི་བསྐྱོད་པའི་རིགས་ཀྱི་ལྷ་རྣམས་ཐུགས་རྡོ་རྗེའི་ཐུགས་ཀའི་ཧཱུཾ་ལ་བསྡུས། དཀྱིལ་ཆོག་
གི་འགྲེལ་པར་རིགས་གསུམ་དུ་སྡུད་པ་ན། རིན་འབྱུང་དོན་གྲུབ་གཉིས་གསུང་རྡོ་རྗེར་སྡུད་པ་ཤཱནྟི་པས་བཤད་ལ། འདིར་ཡང་དེ་གཉིས་དང་དེའི་རིགས་ལྷག་མ་རྣམས་ཨཱཿ་ཡིག་ལ་བསྡུ་སྟེ་ལས་རྒྱལ་མཆོག་གོ། དེ་ནས། འཁོར་བ་ཐ་མ་མེད་
པ་ཡི། །སྔོན་གྱི་མཐའ་ནི་ཇི་སྲིད་པ། །དེ་སྲིད་སེམས་ཅན་ཕན་དོན་དུ། །སྤྱོད་པ་དཔག་ཡས་སྤྱད་པར་བགྱི། །ཕྱོགས་བཅུ་ནམ་མཁའི་མཐས་གཏུགས་པའི། །སེམས་ཅན་ཀུན་དོན་བསྒྲུབ་བྱའི་ཕྱིར། །ཇི་ལྟར་འཇམ་དབྱངས་སྤྱོད་མཛད་པ། །
བདག་གི་སྤྱོད་པའང་དེ་འདྲར་ཤོག །ཅེས་སོགས་དང༌། བཟང་པོ་སྤྱོད་པའི་སྨོན་ལམ་ཡང་བྱའོ། །དེ་ནས་ཐུན་གྱི་སྔ་ཕྱིའི་བར་དུ་ཇི་ལྟར་བྱ་བ་ལ། སྤྱི་དང་བྱེ་བྲག་གི་རྣམ་པ་གཉིས་གསུངས་པ་ལ། སྤྱིའི་རྣམ་གཞག་འཁྱེར་བདེ་བས་གང་སྣང་

ཐམས་ཅད་འཇམ་པའི་རྡོ་རྗེ་ཉིད་དུ་ཡུལ་ཡུལ་ཅན་དུ་ཤར་ནས་ཡུམ་གྱིས་མཆོད་པ་འབུལ་བར་བསམས་ཏེ། རང་ལ་མཆོད་པ་དང༌། གཞན་ལ་སྟེར་བ་ནའང་དེ་ལྟར་བསམས་ཏེ་ལོངས་སྤྱོད་དག་པའི་རྣལ་འབྱོར་རོ། །ནང་གི་སྦྱིན་སྲེག་བྱ་བ་ནི། བཟའ་
བཏུང་ལ་ལོངས་སྤྱོད་པ་ན། བཟའ་བཏུང་ནང་མཆོད་ལྟར་བྱིན་གྱིས་བརླབ། སྙིང་གར་རཾ་ལས་མེ་གྲུ་གསུམ་གྱི་ཐབ་དང༌། དེའི་གནས་སུ་དཀྱིལ་འཁོར་རྫོགས་པ་བསམ། ལག་པ་གཉིས་དགང་བླུགས་དང༌། བཟའ་བཏུང་སྲེག་རྫས་སུ་བྱ་སྟེ་ལྕེ་སྔར་
བཞིན་བྱིན་གྱིས་བརླབས་ལ། སྦྱིན་སྲེག་འབུལ་བའི་ཚུལ་གྱིས་ལོངས་སྤྱོད་པ་ནི་ཁ་ཟས་ཀྱི་རྣལ་འབྱོར་རོ། །ཆོས་སྟོན་པ་དང༌། སངས་རྒྱས་མཆོད་པ་སོགས་ཀྱི་ལུས་ངག་གི་བྱ་བ་ལ་འཇུག་པ་ན། ལྷའི་རྣལ་འབྱོར་ལ་མ་ཡེངས་པའི་ངང་ནས་
བྱས་ན་ལུས་ཀྱི་སྒུལ་བསྐྱོད་གང་ཡིན་གྱིས་ཕྱག་རྒྱ་འཆིང་བ་དང་འདྲ་བའི་བསོད་ནམས་གསོག་པ་དང༌། ངག་གི་སྨྲ་བརྗོད་རྣམས་ཀྱིས་ཀྱང་། སྔགས་སྟོན་པ་དང་འདྲ་བའི་བསོད་ནམས་སྡུད་པར་གསུངས་སོ། །དོན་ཡོད་གྲུབ་པའི་སྒོ་ནས་གཙོ་བོ་
འཕོས་པའི་དཀྱིལ་འཁོར་འཕོས་པའི་ཐུགས་ཀར་སྣ་ཚོགས་པདྨའི་དབུས་སུ་ཟླ་བ་ལ་མཾ་ལས་རྡོ་རྗེ་ཁཾ་གྱིས་མཚན་པ་ལས་འོད་ཟེར་འཕྲོས་པས། སྔར་བཞིན་དབང་ལྷ་སྤྱན་དྲངས། དབང་བསྐུར་ཏེ་སྟོང་པ་ཉིད་ཀྱི་དོན་ཡིད་ལ་བྱས་ནས་སྡིག་པ་
དག་པའི་མོས་པ་བྱ་བ་ནི། དམ་ཚིག་གསོ་བའོ། །ཁྲུས་བྱེད་པའི་ཚེའང་དབང་བསྐུར་བ་ལྟར་བྱའོ། །ཐུན་གཞན་ལ་ཇི་ལྟར་བྱ་བ་ནི་ཚོགས་ཞིང་མཆོད་ནས་བཟླས་བརྗོད་ལ་སོགས་པའི་བར་སྔར་བཞིན་རྫོགས་པར་བྱས་ལ། གལ་ཏེ་བྲེལ་ན་གཞལ་

ཡས་ཁང་དང་གཙོ་བོ་བསྐྱེད་པ་བྱས་ནས་ཐུགས་ཀ་ནས་དཀྱིལ་འཁོར་རྒྱལ་མཆོག་གི་ལྷ་རྣམས་སྤྲོས་ཏེ། སྐྱེ་མཆེད་བྱིན་གྱིས་བརླབ་པ་སོགས་རྫོགས་པར་བྱས་པ་ཙམ་གྱིས་ཀྱང་རུང་ངོ་། །ཉལ་བའི་ཚེ་ན་རང་གི་སྙིང་གའི་
ནང་དུ་དཀྱིལ་འཁོར་གྱི་འཁོར་ལོ་ཆུད་པར་བྱས་ལ་ཐབས་ཤེས་གཉིས་དང་ལྡན་པར་ཉལ་ཞིང་། སང་ལྡང་བའི་དུས་སུ་ལྷ་མོ་རྣམས་ཀྱིས་གླུས་བསྐུལ་ནས་ལྡང་བར་བྱས་ལ། ཐུན་གྱི་བྱ་བ་རྣམས་བསྒྲུབ་པར་བྱའི། དེ་ལྟར་ཡེ་ཤེས་ཞབས་
ཀྱི་ལུགས་སུ་གྲགས་པའི་འཇམ་པའི་རྡོ་རྗེའི་སྒྲུབ་ཐབས་འདི་ནི་ཡེ་ཤེས་ཞབས་ཀྱིས་རང་དགར་མཛད་པ་མ་ཡིན་གྱི་རྗེ་བཙུན་འཇམ་པའི་དབྱངས་ཀྱིས་ཡེ་ཤེས་ཞབས་ལ་མངོན་སུམ་དུ་བཤད་པའི་ལུགས། རྒྱ་གར་དུ་མཁས་པ་རྣམས་
ལ་རྩོད་མེད་དུ་གྲགས་པའི་ལམ་སྲོལ་ཆེན་པོར་སྣང་བས། འདི་སྐོར་གྱི་གཞུང་ཁུངས་མ་དུ་མ་དང་ལེགས་པར་བསྟུན་ནས་བགྱིས་པ་ཡིན་པས། ཡིད་ཆེས་པའི་གནས་སུ་གཟུང་ངོ་། །འཇམ་པའི་དབྱངས་ཀྱི་ཞལ་གྱི་གདམས་པ་ཡིས། །རྒྱུད་
རྒྱལ་འདུས་པའི་རིམ་པ་དང་པོའི་གནད། །ཇི་བཞིན་གསལ་བར་མཛད་པའི་སྒྲུབ་ཐབས་ནི། །སློབ་དཔོན་ཉིད་ཀྱི་སྒྲུབ་ཐབས་རྣམ་གཉིས་དང༌། །ཚེ་འདིར་མཆོག་བརྙེས་མར་མེ་མཛད་ཀྱི་གཞུང༌། །ཐ་ག་ན་དང་རིན་ཆེན་འབྱུང་གནས་དང༌། །
དཔལ་འབྲས་རྡོ་རྗེ་སྨན་པའི་ཞབས་དང་ནི། །ཀུན་ཏུ་བཟང་པོའི་གཞུང་གིས་ལེགས་བཤད་པ། །ཆོག་ཁྲིགས་རིམ་པ་དང་པོའི་གནད་རྣམས་ཀྱིས། །དགོངས་པ་གསལ་བར་བྱེད་པ་འདི་སྦྱར་བས། །འགྲོ་ཀུན་འདུས་པའི་ལམ་ལ་ལེགས་

ཞུགས་ནས། །འཇམ་པའི་རྡོ་རྗེ་མྱུར་དུ་འགྲུབ་པར་ཤོག །ཅེས་རྗེ་བཙུན་འཇམ་པའི་རྡོ་རྗེའི་སྒྲུབ་ཐབས་འཇམ་པའི་དབྱངས་ཀྱི་དགོངས་པ་གསལ་བ་ཞེས་བྱ་བ་འཇམ་པའི་དབྱངས་ལ་མི་ཕྱེད་པའི་དད་པ་དང་ལྡན་པ་ཤར་ཙོང་ཁ་པ་བློ་བཟང་གྲགས་
པའི་དཔལ་གྱིས་དོན་གཉེར་ཅན་མང་པོའི་དོན་དུ་འགྱུར་བར་མཐོང་ནས་འབྲོག་རི་བོ་ཆེ་དགེ་ལྡན་རྣམ་པར་རྒྱལ་བའི་གླིང་དུ་སྦྱར་བའི་ཡི་གེ་པ་ནི་དཀའ་བཞི་པ་རིན་ཆེན་དཔལ་ལོ། །འདིས་ཀྱང་བསྟན་པ་རིན་པོ་ཆེ་ཕྱོགས་དུས་ཀུན་ཏུ་དར་ཞིང་རྒྱས་
པར་བྱེད་ནུས་པར་གྱུར་ཅིག །   སརྦ་མངྒ་ལཾ།། 

༄༅། །ཆོ་ག་ཉི་ཤུའི་ཁུངས་དགོད་པ་བཞུགས་སོ། ། 

 ༄༅། དཔལ་གསང་བ་འདུས་པའི་དཀྱིལ་འཁོར་གྱི་ཆོ་ག་བྱེད་པར་འདོད་པས་ཡིད་ཆེས་བསྐྱེད་པའི་ཕྱིར་དུ་དང་པོར་ཚད་ལྡན་རྣམས་ཀྱིས་ཁུངས་སུ་བྱེད་པའི་ཆོ་ག་ཉི་ཤུའི་གཞུང་གི་ཁུངས་བཀོད་པ་ནི། སློབ་དཔོན་ཀླུ་བྱང་གིས་མཛད་པའི་ཆོ་ག་ཉི་ཤུ་པར།
དང་པོར་ས་ནི་སྦྱང་བ་དང༌། །དེ་ནས་ས་ཡོངས་འཛིན་པ་དང༌། །ཕྱི་ནས་བགེགས་ནི་ཉེར་ཞིང་དང༌། །ཐོད་ལེ་ཀོར་གྱིས་ཐིག་གདབ་དང༌། །དེ་ནས་ས་ལྷ་སོགས་ལྷག་པར། །གནས་དང་དེ་ནས་གསོལ་གདབ་དང༌། །ཕྱི་ནས་སློབ་མ་ལྷག་གནས་དང༌། །
ནམ་མཁར་ཐིག་ནི་གདབ་པ་དང༌། །ཚོན་སྣ་ལྔ་ཡི་ཆོ་ག་དང༌། །ཚོན་རྩི་རྣམས་ནི་དགྱེ་བ་དང༌། །ལྷ་རྣམས་སྤྱན་དྲངས་ཉིད་དང་ནི། །དེ་ནས་སློབ་མ་བཞུག་པ་དང༌། །ཁྲུས་ཀྱི་དཀྱིལ་འཁོར་ཆོ་ག་དང༌། །དེ་ནས་སངས་རྒྱས་དབང་བསྐུར་དང༌། །དེ་ནས་
ཕྱག་མཚན་དབང་བསྐུར་དང༌། །བླ་མ་ལྷ་ལ་ཡོན་གཉིས་དང༌། །རྗེས་སུ་གནང་བ་སྦྱིན་པ་དང༌། །དེ་ནས་གཤེགས་གསོལ་ཆོ་ག་དང༌། །དཀྱིལ་འཁོར་ལས་ཆེད་ཕུར་པ་དང༌། །སྐུད་པ་བསྡུ་བ་ཉིད་ཀྱང་སྟེ། །རབ་བཤད་ཆོ་ག་ཉི་ཤུ་ཡིས། །ཞེས་
གསུངས་པའི་ཆོ་ག་ཉི་ཤུ་འདི་ལ་བསྡུ་ཚོམས་དང༌། འདིར་བཤད་པའི་ཆོ་ག་ཉི་ཤུ་དང་གྲངས་མི་མཐུན་པ་ལ་ཁ་སྐོང་འགལ་སྤོང་ངོ༌། །དང་པོ་ལ་གསུམ། དོན་ཚན་གྱི་གོ་རིམ་གྱི་དང༌། ས་བཅད་ཀྱི་དང༌། སེམས་ཀྱི་བསྡུ་ཚོམས་སོ། །དང་པོ་ལ་ཆོ་ག་ཉི་ཤུའི་དང་པོ་གསུམ་གྱིས་ས་ཆོག་དང༌། 
དེ་ནས་བཞིས་སྟ་གོན་དང༌། དེ་ནས་བཅུ་གཅིག་གིས་དངོས་གཞི་དང༌། དེ་ནས་གཉིས་ཀྱིས་མཇུག་ཆོག་གོ། དངོས་གཞིའི་ཆོ་ག་བཅུ་གཅིག་ལ་གཉིས། དཀྱིལ་འཁོར་བྲི་སྒྲུབ་མཆོད་པ་དང༌། དབང་བསྐུར་བའོ། །དང་པོ་ལ་ཡེ་ཐིག་གདབ་པ་སོགས་གསུམ་གྱི་དཀྱིལ་འཁོར་འདྲི་བ་དང་།

 དེ་ནས་གཅིག་གིས་དཀྱིལ་འཁོར་བསྒྲུབ་མཆོད་དོ། །གཉིས་པ་དབང་བསྐུར་བ་ལ་གཉིས་ཀྱི་དེ་ནས་གཅིག་གིས་སློབ་མ་གཞུག་པ་དང༌།  དེ་ནས་དྲུག་གིས་ཞུགས་པ་ལ་དབང་བསྐུར་བའོ། །དེ་ལའང་དང་པོ་གཉིས་ཀྱིས་ནི་སློབ་མའི་དབང་དང༌། དེ་ནས་གཅིག་
གིས་རྡོ་རྫེ་སློབ་དཔོན་གྱི་དབང་དངོས་དང༌། དེ་ནས་གསུམ་གྱི་དེའི་མཐའ་རྟེན་བསྟན་ཅིང་། དེ་དག་ལས་གཞན་དབང་གོང་མ་གསུམ་གྱི་ཆོ་ག་ནི་རིམ་ལྔ་སོགས་ཀྱིས་ཁ་བསྐད་བའོ། །གཉིས་པ་ས་བཅད་ཀྱི་བསྡུ་ཚོམས་ལ་ས་དང༌། སྟ་གོན་དང༌།  དངོས་གཞིའི་ཆོ་ག་གསུམ་གྱི་དང་པོ་
སའི་ཆོ་ག་ལ། ས་སྦྱང་། ཞེས་པ་ནས། ཉེར་ཞི་དང་། ཞེས་པའི་བར་སྦྱར། འཛིན་བགེགས་ཞི་གསུམ་སྟེ། ཆོ་ག་ཉི་ཤུའི་དང་པོ་གསུམ་ནི། ས་བརྟག། བསླང་། སྦྱང༌། བཟུང༌། བསྲུང་ཞིང་བྱིན་གྱིས་བརླབ་པ་ལྔ་ཡིན་ནོ། །གསུམ་པ་དེ་དག་གི་སྡོམ་གྱི་བསྡུ་ཚམས་
ནི། བརྟག་བསླང་གནང་གསོལ་དྲག་པོ་དང༌། །རྫས་སྔགས་ལྟ་བ་སྟོང་པས་སྦྱང༌། །གཏོར་མ་སྦྱིན་སྲེག་སྒྲུབ་ཐབས་བསྒོམ། །སྤྲོ་དང་སྙན་མནན་གསོལ་གདབ་གདེག །ཕྱག་འཚལ་གསོལ་གདབ་མི་སྐྱེད་ལྟ། །ང་རྒྱལ་རྐང་པ་
བྱིན་རླབས་འགྲོ། །བསྐོར་ནས་བཀའ་བསྒོ་སྟངས་སྟབས་བྱ། །ཁ་སྦྱར་བདག་བསྐྱེད་ཕུར་བུ་བསྒྲུབ། །གདབ་ར་བ་སོགས་ཀྱིས་བསྲུང༌། །ས་ཆོག་སྡོམ་དུ་བསྡུས་པའོ། །གཉིས་པ་སྟ་གོན་གྱི་ཆོ་ག། །ཐོད་ལེ་ཞེས་པ་ནས། ལྷག་
གནས་ཞེས་པའི་བར་གྱི་ཆོ་ག་བཞི་ལ། ལས་ཐིག་གདབ་པ། ལྷག་གནས་གསུམ་བྱ་བ། ལྷ་ལ་གསོལ་བ་གདབ་པ། ཐུགས་རྗེ་ཡི་ནི་བདག་ཅན་བདག།  སློབ་མ་ལྷག་པར་གནས་པ་བཞིའི་དང་པོའི་སྡོམ་ནི།།   །།གོ་རིམ་དུ་རྒྱུ་ཁེལ་ཚུལ་ཚད། །བྱུག་བཀོད་

བཞག་བསྐྱེད་མཆོད་བསྲུང་མིག །གཏོར་བཟླས་གཏོར་བསང་ས་མཛེས་བྱ། །མཆོད་བསྐྱེད་ཕྱོགས་མིག་གཟུང་བཏང་རྐང༌། །གཡས་སྐོར་སློབ་དཔོན་ནུབ་དང་ལྷོར། །གནས་ནས་ཚངས་གཉིས་མེར་གནས་ཏེ། །ཤར་དང་ལྷོ་དང་རླུང་གནས་ནས། །ནུབ་དང་བྱང་གི་རྩ་ཐིག་བཞི། །
མེ་དང་སྲིན་གནས་ཟུར་ཐིག་གཉིས། །བཟློག་གདབ་སྒོ་དབྱེ་ལྷག་མ་ལའང༌། །ཕུར་གདབ་བསྐོར་དབྱུང་གཤེགས་པ་ནི། །ཐིག་ཆོག་སྡོམ་སུ་བསྡུས་པའོ། །གཉིས་པ་ལྷག་གནས་བྱ་བ་ལ་གསུམ།  སའི་ལྷ་མོ། དཀྱིལ་འཁོར་གྱི་ལྷ། བུམ་པ་ལྷག་གནས་སོ། །དང་པོའི་སྡོམ་ནི། དགུག་གདབ་ར་
བ་རྡོ་རྗེའི་ས། །བསྐྱེད་བསྐུལ་བསྲེས་མཆོད་གསོལ་བ་གདབ། །ནང་བསྡམས་བྱིན་གྱིས་བརླབ་པ་ནི། །ས་ཡི་ལྷ་མོའི་ལྷག་གནས་སྡོམ། །གཉིས་པའི་སྡོམ་ནི། །བྱུག་དགྲམ་ཆས་གཞུག་རྣལ་འབྱོར་བསྒོམ། ཐེག་ལེ་སྔགས་རྟེན་བརྟེན་པ་བསྐྱེད། །གཞུག་དབང་མཆོད་ཅིང་
བསྟོད་པ་ནི། །སྟ་གོན་ལྷ་ཡི་ཆོ་གའི་སྡོམ། །།གསུམ་པ་བུམ་པ་བཤམ་སྒྲུབ་གཉིས་ལ་སྡོམ་ནི། །རྒྱུ་ཆད་གྲངས་མཚན་མགུལ་ཆིངས་སྐུད། །བདུག་བསྐྲད་དགང་གཞུག་དུང་རྡོ་རྗེ། །དགོད་བསྐྱེད་གཞུག་དབང་མཆོད་བསྟོད་མྱང༌། །བཟླས་བཞུ་མཆོད་ཡོན་མེ་ཏོག་འབུལ། །མཆོད་
བསང་གསོལ་གདབ་གཏོར་མ་བསྟོད། །སྦ་གཞག་བཟླས་མཆོད་བུམ་ཆོག་སྡོམ། བཞི་པ་སློབ་མ་ལྷག་གནས་ཀྱི་ཐོག་མཐའ་བར་གསུམ་དུ་བྱ་བའི་ཆོ་ག་ལ་སྡོམ་ནི། །།གསོལ་གདབ་ཀུན་སློང་ནང་དབང་དང༌། །འཛིན་གཟུག་སྡོམ་བཟུང་བྱིན་བརླབས་མཆོད། །སོ་ཤིང་ཁྱོར་ཆུ་ཀུ་ཤ་
བསྲུང༌། །བྱིན་བརླབས་ཁྱོར་ཆུ་ཆོས་བཤད་བསྲུང༌། །ཉལ་གཏོར་དྲི་མཆོད་གདེག་པ་ནི། །སློབ་མ་ལྷག་པར་གནས་པའི་སྡོམ། གསུམ་པ་དངོས་གཞིའི་ཆོ་ག་ལ་གསུམ། ཡེ་ཐིག་གདབ་ཅིང་ཚོན་དགྱེ་བ། །བུམ་པ་དགོད་ཅིང་དཀྱིལ་འཁོར་བརྒྱན་པ། །བསྒྲུབ་ཤིང་མཆོད་ནད་དབང་བསྐུར་བའོ། །དང་པོ་ལ།

 ནམ་མཁར་ནས་དགྱེ་བ་ཞེས་སོགས་གསུམ་ལ། ཡེ་ཐིག་གདབ་པ། ཚོན་བྱིན་གྱིས་བརླན་པ། ཚོན་གྱིས་རྟེན་གྱི་དཀྱིལ་འཁོར་འདྲི་བ། དེ་ལ་ཕྱག་རྒྱ་དགོད་པ་སྟེ་བཞིའོ། །དང་པོ་སྡོམ་ནི། ཡེ་ཐིག་གི་སྡོམ་ཐིག་ཆོ་ག་སྔ་མའི་སྡོམ་གྱིས་ཤེས་པར་ནུས་གསུང་པ་ལྟར། རྗེ་བཙུན་འདུལ་བ་
འཛིན་པས་སྡོམ་དུ་བསྡུས་པ་ནི། བཀོད་བསྒྱུར་གཉིས་བསྐྱེད་བཏང་བཟུང་བལྟ། གསོལ་གདབ་དགུག་བསྒྲིལ་འབྱུག་བཀོད་བཞག། །མཆོད་བསྲུང་མིག་གཏོར་བཟླས་མཛེས་མཆོད། །ཕྱོགས་མིག་བཏང་བཟུང་ནམ་མཁའ་སའོ། །གཉིས་པ་ཚོན་བྱིན་གྱིས་བརླབ་པ་སོགས་གསུམ་གྱི་སྡོམ་ནི། །
ཚོན་བསྐྱེད་དགུག་བཟླ་བལྟ་སྦར་མཆོད། །དགང་བསིལ་དང་པོར་རྩི་པ་བྲི། །ལྷག་མ་འབྲི་ཞིང་ཕྱག་རྒྱ་དགོད། །བྱུག་བསང་གཤེགས་གསོལ་ཚོན་ཆོག་སྡོམ།།    །།གསུམ་པ་བསྒྲུབས་ཤིང་མཆོད་ནས་དབང་བསྐུར་བ་ལ་གསུམ། དཀྱིལ་འཁོར་བསྒྲུབ་པ། དཀྱིལ་འཁོར་མཆོད་པ། དབང་
བསྐུར་བའོ། །དང་པོ་ལ་གཉིས་ལས། ལྷ་རྣམས་སྤྱན་དྲངས་ཉིད་དང་ནི། །ཞེས་པ་ཆོ་གའི་ཉི་ཤུའི་ཆོ་ག་བཅུ་གཅིག་པ་སྒྲུབ་མཆོད་གཉིས་ཀྱི་སྡོམ་ནི། ཆས་འཇུག་བསང་བསྲུང་བདག་བསྐྱེད་སྦྱངས། །གཉིས་བསྐྱེད་གསུམ་རྩེག་བསྐུལ་བསྒོ་བསྟིམ། །སྤྱན་དྲངས་མཆོད་གསོལ་བསྐུལ་བསྟིམ་དགུག། །
དབང་བསྐུར་ཕྱི་ནང་གསང་དབུལ། །ང་རྒྱལ་བསྟོད་དང་བཟླས་པ་དང༌། གཏོར་ཚོགས་གཏོར་མ་ཉེ་རེག་དང༌། །སྦྱིན་སྲེག་བསྐོར་དབུལ་སྒོ་དབྱེ་བླང༌། །ཕྱག་དང་གསོལ་གདབ་སྒྲུབ་མཆོད་སྡོམ།། །།གསུམ་པ་དབང་བསྐུར་བ་ལ་གཉིས། རང་ཉིད་ཞུགས་ནས་གསོལ་བ་གདབ་པ་དང་།  སློབ་མ་
གཞུག་ཅིང་དབང་བསྐུར་བའོ། །གཉིས་པ་ལ་གསུམ། དཀྱིལ་འཁོར་དུ་ཞུགས་པ། ཞུགས་པ་ལ་དབང་བསྐུར་བ། དཀྱིལ་འཁོར་གྱི་མཇུག་གི་ཆོ་གའོ། །དང་པོ་ལ། དེ་ནས་སློབ་མ་གཞུག་པ་དང༌། ཞེས་པ་ནི་ཆོ་ག་བཅུ་གཉིས་པའོ། །ཕྱི་ནང་གི་འཇུག་ཆོག་གི་སྡོམ་ནི། གསོལ་  འོད་གསལ་པ་ལས་ཡང་དག་འབྱུང་། །

གདབ་བསང་ཞིང་ཆས་སུ་གཞུག །བྱིན་བརླབ་དྲིས་ལན་སེམས་བསྐྱེད་བསང༌། །ནང་གཞུག་སྐོར་བ་ཕྱག་ལྔ་དང༌། །དམ་བཞག་ལྔ་དང་གསོལ་གདབ་བསྐྱེད། །དགོང་སྟིམ་སྦྱང་བསྐྱེད་བསྐུལ་ཞིང་དབབ། །དྲི་བསྐོར་བདེན་བརྗོད་སྦྱིན་བཀོད་དོར། །བཅིང་དབྱེ་བལྟ་བསྐུལ་དཀྱིལ་འཁོར་
བསྟན། འཇུག་ཆོག་སྡོམ་དུ་བསྡུས་པའོ།།   ༈   །།གཉིས་པ་ཞུགས་པ་ལ་དབང་བསྐུར་བ་ལ་བཞི། བུམ་པ། གསང་བ། ཤེས་རབ་ཡེ་ཤེས། བཞི་པ་བསྐུར་བའོ། །དང་པོ་ལ་གཉིས། ཐུན་མོང་བ་རྡོ་རྗེ་སློབ་མའི་དབང་དང༌། ཐུན་མོང་མ་ཡིན་པ་རྡོ་རྗེ་སློབ་དཔོན་གྱི་དབང་ངོ་། །དང་པོ་ལ་གསུམ། ཁྲུས་སྟེགས་ཀྱི་དཀྱིལ་
འཁོར་བྱ་བ། གསོལ་བ་གདབ་ཅིང་མི་ཤིས་པ་སྦྱང་བ། དེ་ལ་དབང་རིམ་གྱིས་བསྐུར་བའོ། །དང་པོ་ལ། ཁྲུས་ཀྱི་དཀྱིལ་འཁོར་ཆོ་ག་དང༌། ཞེས་པ་ནི་ཆོ་ག་བཅུ་གསུམ་པའོ།།  གསུམ་པ་ལ་དྲུག། ཆུ། ཅོད་པན། རྡོ་རྗེ། དྲིལ་བུ། མེ་ལོང་། མིང་དབང་ངོ་། །དེ་དག་ནི། དེ་ནས་སངས་རྒྱས་དབང་བསྐུར་དང༌། ཞེས་པ་
སྟེ། ཆོ་ག་བཅུ་བཞི་པའོ། །བྱང་ཆུབ་རྡོ་རྗེས་སངས་རྒྱས་ལ།  དེ་དག་གི་སྡོམ་ནི། ཡོན་དབུལ་གསོལ་གདབ་སྦྱང་བ་བྱ། །ཡུངས་ཆུ་ཁམ་པོར་ལྕི་བ་དང༌། ཟན་ཆངས་རས་ཀྱིས་བྱབས་ནས་ནི། །ཉེ་རེག་མཆོད་བདུག་སྦྱང་བའོ། །ནང་བསྐྱེད་སྤྱན་དྲང་གསོལ་གདབ་བསྐུར། །དགོད་བསྐྱེད་སྤྱན་
དྲང་དམིགས་པ་བྱ། །ཤིས་བརྗོད་ཆུ་དབང་དབང་ལྷ་བསྟིམ། མཆོད་ནས་དབང་དོན་བཤད་པ་ནི། །ཆུ་དབང་སྡོམས་སུ་བསྡུས་པའོ། །བརྒྱན་ཞིང་གླུ་བླང་བསྐོར་བ་བྱ། །གསོལ་གདབ་ནང་བསྐྱེད་སྤྱན་དྲངས་གསོལ། །ནང་དབང་དགོད་བསྐྱེད་སྤྱན་དྲངས་བསྐུར། །ཆུ་དབང་ལྷ་
བསྟིམ་མཆོད་ཅིང་བཤད། །སླར་བསྐྱེད་མ་གཏོགས་དབང་བཞིའི་སྡོམ།།    ༈    །།གཉིས་པ་ཐུན་མོང་མ་ཡིན་པ།    རྡོ་རྗེ་སློབ་དཔོན་གྱི་དབང་ལ་གཉིས། སློབ་དཔོན་གྱི་དབང་དངོས་བསྐུར་བ་དང༌། དབང་དངོས་ཀྱི་མཐའ་རྟེན་ནོ། །དང་པོ་ལ། དེ་ནས་ཕྱག་མཚན་དབང་བསྐུར་དང༌། ཞེས་པ་སྟེ་ཆོ་ག་བཅོ་

ལྔ་པའོ། གཉིས་པ་ལ་གསུམ། དམ་ཚིག་བསྒྲག་ཅིང་སྔགས་གཏད་པ་དང༌། ལྷ་དང་བླ་མ་ལ་ཡོན་དབུལ་བ། རྗེས་གནང་སོགས་བྱ་བའོ། །དེའི་གཉིས་པ་ནི་ཆོ་ག་བཅུ་དྲུག་པ་དང་བཅུ་བདུན་པ་དང༌། གསུམ་པ་རྗེས་གནང་ནི་ཆོ་ག་བཅོ་བརྒྱད་པ་སྟེ། བླ་མ་ལྷ། ཞེས་སོགས་རྐང་པ་གཉིས་པོ་དེ་དག་གི་སྡོམ་
ནི། ཡོན་དབུལ་གསོལ་གདབ་ཕྱག་མཚན་བཞི།  །ཁྲིར་བཞག་ནང་དགོད་དམ་ཚིག་སྦྱིན། །དབང་དངོས་ཆུ་དབང་དགོད་ཅིང་མཆོད། །དམ་བསྒྲག་སྔགས་དབང་ཡོན་དབུལ་གཉིས། འཁོར་ལོ་དུང་གླེགས་དྲིལ་བུ་མངའ། །རལ་གྲི་བརྟན་བྱེད་ཕྲེང་སོགས་བླང༌། བརྟུལ་ཞུགས་
ལུང་བསྟན་དབུགས་དབྱུང་ནི། །སློབ་དཔོན་དབང་གི་སྡོམ་ཡིན་ནོ། །གཉིས་པ་འདིར་ཆོ་ག་ཉི་ཤུ་བསྡུས་པ་དབང་གོང་མ་གསུམ་གྱི་དང་པོ་གསང་དབང་བསྐུར་བ་ལ་གསུམ། ཡོན་ཕུལ་ཏེ་བསྟོད་ཅིང་གསོལ་བ་གདབ་པ། དམ་ཚིག་བསྟན་པ་དབང་དངོས་བསྐུར་བ། དབང་གི་དག་པ་སྦྱིན་པའོ། །དེ་དག་གི་སྡོམ་ནི། ཡོན་
དབུལ་བསྟོད་གསོལ་དམ་ཚིག་སྦྱིན། གཉིས་བསྐྱེད་འདུ་བྱ་སྤྱན་དྲངས་མྱང༌། རྫས་སྦྱིན་བཏུང་སྤྲད་ཤིས་བརྗོད་བསྐུར། དག་པ་སྦྱིན་པ་གསང་དབང་སྡོམ། །གསུམ་པ་ཤེས་རབ་ཡེ་ཤེས་ཀྱི་དབང་བསྐུར་བ་ལ་བཞི། ཡོན་དབུལ་ཞིང་གསོལ་བ་གདབ་པ། དབང་དངོས་བསྐུར་བའི་ཆོ་ག། དབང་གི་
ཡེ་ཤེས་ངོ་སྤྲད་པ། དབང་གི་དག་པ་སྦྱིན་པའོ། །དེ་དག་གི་སྡོམ་ནི། ཡོན་དབུལ་གསོལ་གདབ་བྱིན་རླབས་གཏད། ཤིས་བརྗོད་དྲིས་ལན་སློབ་མ་བསྐྱེད། གསོལ་གདབ་འདུ་བྱ་སྤྱན་དྲང་བསྟིམ། །དགའ་ཙམ་ངོ་སྤྲོད་བཏུང་དགྱེས་བརྗོད། །དབང་གི་དག་པ་སྦྱིན་པ་ནི། ཤེས་
རབ་ཡེ་ཤེས་དབང་གི་སྡོམ། །བཞི་པ་དབང་བཞི་པ་བསྐུར་བ་ལ་གསུམ། མཎྜལ་ཕུལ་ཏེ་གསོལ་བ་གདབ་པ། དབང་བཞི་པ་བསྐུར་བ། དག་པ་བྱིན་ཞིང་ཡོན་དབུལ་བའོ། །དེ་དག་གི་སྡོམ་ནི། ཡོན་གསོལ་གསུམ་པ་དཔེར་བྱས་ཏེ། །ཡན་ལག་བཞི་པ་འབྲས་བུའི་དབང༌། །བཞི་པར་ངོ་སྤྲད་

དག་པ་སྦྱིན། གསུམ་པ་དཀྱིལ་འཁོར་གྱི་འཇུག་གི་ཆོ་ག་ལ་གཉིས། ཉེ་བར་བསྡུད་པའི་ཆོ་ག་དང༌། ཚོན་དང་ཕུར་བུ་སོགས་སྡུད་པའི་ཆོ་གའོ། །དེ་གཉིས་ལ། དེ་ནས་གཤེགས་གསོལ་ནས་ཆོ་ག་ཉི་ཤུ་ཡིས། །ཞེས་པ་སྟེ། ཉེར་བསྡུ་དང་ཕུར་བུ་དང་སྐུད་པ་སྡུད་པ་སྟེ། དེ་གཉིས་ནི་ཆོ་ག་བཅུ་དགུ་དང་ཉི་ཤུ་
པའོ། མཇུག་ཆོག་གི་སྡོམ་ནི། སྦྱིན་སྲེག་མཆོད་བསྟོད་མཆོད་གཏོར་བྱ། །ཕྱག་མཆོད་སྨོན་ལམ་སྐོར་དང་ཞིང༌། བཟོད་གསོལ་གསོལ་གདབ་གཤེགས་གསོལ་བསྡུ། །ཚོན་བསྡུ་ཆུ་དོར་གཏོར་ཤིས་བརྗོད། །དབྱུང་བཀྲུ་དགང་གཤེགས་བཞག་བསང་བཞག །མཆོད་
གཏོར་བསྡུ་དང་གཤེགས་སུ་གསོལ། །མཇུག་ཆོག་སྡོམ་སུ་བསྡུས་པའོ། །ལྷ་དབང་བསྐུར་ལ་རབ་གནས་སྡོམ་ཚིག་ལ། །རབ་གནས་སྤྱི་སྡོམ་དངོས་གཞིའི་ཆོ་ག་གཉིས། །དང་པོ་སྦྱིའི་སྡོམ་ནི། རབ་གནས་བྱས་པའི་ཕན་ཡོན་དང༌། མ་བྱས་ཉེས་དམིགས་བྱེད་པ་པོ། །བྱ་བའི་ཡུལ་
དང་དུས་དང་གནས། ཆོ་ག་རབ་གནས་སྤྱི་ཡི་སྡོམ། །རྒྱས་འབྲིང་བསྡུས་པའི་དབྱེ་བ་ཡིས། །རབ་གནས་ཆོ་ག་གསུམ་དུ་འདོད། །དཀྱིལ་འཁོར་དག་ཏུ་མ་ཞུགས་ལ། །དབང་བསྐུར་བ་ནི་བཀག་ཕྱིར་དང༌། དབང་བསྐུར་བ་ནི་འབྲིང་བསྡུས་ལ། །མེད་ཕྱིར་མདུན་བསྐྱེད་དཀྱིལ་
འཁོར་ནི། །རྒྱས་ལས་གཞན་ལ་མི་དགོས་སོ། །འོན་ཀྱང་རྒྱས་དང་འབྲིང་པོ་གཉིས། །ཁྲུས་ལ་སོགས་པ་འདྲ་བའི་ཕྱིར། །འབྲིང་ལའང་བུམ་པ་ལྷག་གནས་བྱ། །རྟེན་བསྐྱེད་པ་དང་དཀྱིལ་འཁོར་གཞུག།  ཁྲུས་སྟེགས། འབྲིང་པོ་ལ་དེ་ནས་གོས་བརྒྱན་ཁྲུས་ཞེས་པའི་བར་སྟ་
གོན་གྱི་ཆོ་ག་ལས་སོ། བརྒྱན་ཅིང་ཁྲུས་དཀྱིལ་བྲི། །སྟན་ཁྲུས་ལ་དཀྱིལ་གྱི་རྟེན་བཞག་འབྲིང་པོ་ལ་འདིར་གསོལ་འདེབས་སེམས་བསྐྱེད་རྟེན་བསྐྱེད་དེ། ཆུ་བཞི་དབུལ། འདིར་རབ་གནས་འབྲིང་པོའི་སྡོམ་ལ་བདག་བསྐྱེད་བུམ་པ་ལྷག་གནས་བྱ།   གཏོར་མ་ཡུངས་དཀར་དང་ཆུ་དང་

ཁམ་ཕོར་  དཀར་པོ་བཞི་དང་བ་ལྕི། འི་  ཟན་ཆངས་བཞི་དང་རས་སོགས་ཀྱིས་བྱ་བས་ནས་ནི། ཉེ་རེག་མཆོད་པ་དུག་སྦྱང་བའོ། བའི་རིམ་སྙན་གསན་བཅོམ་ལྡན་འདས་བདུད་རྩི་ལྔ་བའི་བ་བྱུང་ལྔ་ཆུ། །དྲི་ཞིམ་ཤིང་ཤུན་ལྔ་
འབྲུ་མར་སྐུ་རུ་ར། །ཡུང་བ་དྲི་ལྡའི་ཕྱེ་མ་རྣམས། །དུར་སྔོན་པིར་གྱིས་བྱུགས་ནས་སུ། །དྲི་དང་མངར་གསུམ་ཞོ་དང་ནི། །འབྲས་བུ་འབྲུ་དང་འབྲས་ཡོས་དང༌། སྨན་དང༌རིན་ཆེན་སྣ་ཚོགས་ཀྱི། །ཁྲུས་བུམ་བརྒྱད་ཀྱིས་རིམ་བཞིན་བཀྲུ། །ལྷ་རྣམས་སྤྱན་དྲངས་བཀྲ་
ཤིས་གླུ། །སྔོན་བྱས་ལྷ་ཡི་བུམ་པའི་ཆུས། །བཀྲུ་ཁྱོད་ནི་སྦྱིན་དབྱི་དེ་དག་སྐུ་དྲི་དང་སྟོང་གསུམ་ཀུན་གོས་དང་སྣ་ཚོགས་དབང་བརྒྱན། །བདེ་གཤེགས་སྐུ་ཁྲུས་འདི་ནི་ཁྲུས། ལྷ་རྣམས་སྦྱན་དྲངས་མཆོད་དག་ཅིང་དྲི་ཐུགས་རྗེ་ཡི་ནི་གསོལ་གདབ། །མཆོད་ཨོཾ་ལྷ་ཡི་
ཕྱག་ཨོཾ་སརྦ་ཏ་ཐཱ་ག་བསྟོད་འགྲོ་བ་རྒྱུད་ལྔ་གཤེགས་ཨོཾ་བཛྲ་སྙན་གསན་ནོ། །གྱི་རིམ་པའོ་ཐུགས་དབུ་  གནས་ལྔར་མགུལ་སྤྱན་གཉིས་སྤྱི་གཙུག་དྲིས་བྱུགས་མཆོད་ནས་ནི།  ལག་པས་  རྡོ་རྗེ་དང་བཅས་བའི་  རེག་ཅིང་སྔགས་བཟླས་  རང་རང་གི་ལས་ཐམས་ཅད་པའི་བསྲུང༌།
ཕྱོགས་སྐྱོང་བཅོ་ལྔ་  གཏོར་མ་བཏང་བ་སྟ་གོན་ནོ། །བསྐྱེད་  བདག་མདུན་དཀྱིལ་འཁོར་སྔོན་བྱས་ནས། དམ་ཚིག་པ་སླར་ཡང་སྔར་བཞིན་རྟེན་བསྐྱེད་དེ། །ཆུ་བཞི་ནས་ནི་རྒྱན་དབུལ་བར། །སླར་ཡང་སྔ་མ་བཞིན་དུ་བྱ། །འབྲིང་པོ་ལ་འདི་ནས་གཞུག་གི་བར་དངོས་བཞིའི་ཆོ་ག་ལས་སོ། །
གསོལ་བ་གདབ་ཅིང་སེམས་ངོ་མཚར་ཆེན་པོ་  བསྐྱེད་དེ། རྒྱས་པར་ན་མིག་དང་སྐུ་དང་གསུང་ཐུགས་སོགས་བྱིན་གྱིས་བརླབས། །མ་ལུས་བཅོམ་ལྡན་  ཡེ་ཤེས་སྤྱན་དྲངས་མཆོད་ནས་ནི། །ཐུགས་རྗེ་ཡི་ནི་  གསོལ་གདབ་དམ་ཚིག་པ་ལ་གཞུག །དབང་བསྐུར་རིགས་

བདག་གིས་རྒྱས་གདབ་ཅེས་པ་འབྲིང་པོ་ལའོ། །དབང་ལྷ་སྤྱན་དྲངས་གསོལ་བཏབ་ནས། །ནང་དབང་བྱས་ཏེ་ཆུད་དབང་བསྐུར། །དེ་བཞིན་ཅོད་པན་རྡོ་རྗེ་བདག །མིང་དབང་བསྐུར་བ་སློབ་མའི་དབང༌། །བསྐུར་བ་རྣམས་དང༌། སློབ་དཔོན་གྱི་དབང་གི་མཐར་ཆུ་
དབང་ཡང་བསྐུར། །རྒྱས་གདབ་ལྷ་བསྟིམ་བུམ་དབང་ངོ་། །གཉིས་པ་  གསང་བ་ཤེས་དང་གསུམ་པ་རབ་ཡེ་ཤེས་དང༌། བཞི་པ་རྣམས་ཀྱང་སློབ་མ་ལ་བསྐུར་བ་བཞི། །རང་རང་གི་དཀྱིལ་བཞིན་བསྐུར་བར་བྱའོ། །དབང་བསྐུར་དངོས་
བཞིའི་ཆོ་གའོ། །འབྲིང་པོ་ལ་ནི་ལན་འཇུག་ཆོག་ལས་སོ། མཆོད་ལྷ་ཡི་མཆོད་ཡོན། །བསྟོད་མི་བསྐྱོད་རྡོ་རྗེ་  སྲབ་འཇམ་ཡངས་གོས་རྒྱལ་བ་མཚན་རྒྱན་  ཆོས་རྣམས་གཟུགས་བརྙན་མེ་ལོང་བསྟན། །རྒྱས་པའི་སྦྱིན་སྲེག་
ཇི་ལྟར་མིག །དབུལ་ཞིང་སྤྱན་དབྱེ་  འོ་ཐུག་སྒྲུབ་  སོགས། །བཤོས་དང་ཞལ་ཟས་དབུལ། ཞལ་བསིལ་  འདིར་ཞལ་བསིལ་  མཆོད་ཡོན་སོ་རྩི་དབུལ།  མཆོད་ཡོན་སོ་རྩི་དབུལ་ཞེས་པ་རྐང་པ་གཅིག་དང༌། མངའ་དབུལ་བརྟན་བཞུགས་ཞེས་པའི་རྐང་
པ་གཉིས་ཀྱི་ཚབ་ཏུ། དམ་བསྒྲག་  གཟུགས་བསྒྱུར་མངའ་དབུལ་བྱ། ཤིས་བརྗོད་བརྟན་བཞུགས་བསྟོད་དང་སྦྱང་།  ཞེས་པ་ཡོད་དོ། །དམ་བསྒྲག་  ཨོཾ་ཧཱུྃ་ཏྲཾ་ཧྲཱི་ཿ ཨཱ་  གཟུགས་བསྒྱུར་  རྣམ་པར་  རང་རང་གི་སྔགས་བརྗོད་ཅིང་ལུགས་མ་དང་བྲིས་སྐུ་གང་ཡིན་དེའི། མངའ་དབུལ་
བྱ། འཇིག་རྟེན་འདི་དང༌། ཤིས་བརྗོད་  ཇི་ལྟར་སངས་རྒྱས་  བརྟན་བཞུགས་   མི་བསྐྱོད་རྡོ་རྗེའམ་  བསྟོད་དང་  སྣང་སྟོང་རྡོ་རྗེ་   སྦྱང་། ཡི་གེ་བརྒྱ་པ་བཟོད་གསོལ་  གང་ཡང་བདག་བློ་  ཆོས་སྐྱོང་  མེ་དང་ས་ཆུ་རླུང་  ཡོན་བདག་བསྒོ།   སྐུ་

གཟུགས་དག་ནི་མངའ་དབུལ་སྤྱི་དང་བྱེ་བྲག་གཉིས། ཆུ་བཞི་ཉེར་སྤྱོད་  འདོད་ཡོན་ལྔ། །ནང་མཆོད་དབུལ་ཞིང་བསྟོད་པ་བྱ། །དཀྱིལ་འཁོར་རྟགས་བརྒྱས་  ཁུས་  གོས་  བརྒྱན། །
འདོད་ཡོན་རིན་ཆེན་བདུན་དང་བཅུད། །གདུགས་སོགས་འབྲུ་དང་རིན་ཆེན་ལྔ། །སྨན་དང་བཀྲ་ཤིས་སྤྱི་ཡིའོ། །བྱེ་བྲག་མངའ་དབུལ་རྣམ་པ་གསུམ།  །སྐུ་གཟུགས་གླེགས་བམ་མཆོད་རྟེན་ནོ། །སྤུ་གྲི་འདྲེག་སྤྱད་
སོ་མངས་དང༌། །ཤངས་དབྱེ་ཚེམས་ཤིང་སྙན་ཞལ་དབྱེ། །ཁྲི་གོས་གླེགས་སིང་གླེགས་ཐག་གོ། སྲོག་ཤིང་འཁོར་ལོ་ཅོད་པན་འཕན། །རྒྱལ་མཚན་གདུག་དང་ཕྲེང་བ་གདན། །མངའ་དབུལ་
བྱེད་པའི་གོ་རིམས་ནི། །དཀྱིལ་འཁོར་ཁྲུས་དབྱི་དྲི་ཡིས་བསྒོ། །གོས་རྒྱན་འདྲེག་སྤྱད་སོ་མངས་དང༌། །རིན་ཆེན་བདུན་དང་བཀྲ་ཤིས་བརྒྱད། །འབྲུ་དང་རིན་ཆེན་སྨན་སྙིང་པོ། །འདོད་ཡོན་  ཚེམས་
ཤིང་ཞལ་བསིལ་དང༌། །སོ་རྩི་གདུགས་སོགས་སྤྱི་ཡིའོ། །རབ་གནས་ཆོ་ག་འབྲིང་པོའི་སྡོམ། བདག་བསྐྱེད་བུམ་པ་ལྷག་གནས་བྱ། །ཁྲུས་སྟེགས་རྒྱན་བྲི་གསོལ་གདབ་སེམས་བསྐྱེད་རྟེན་བསྐྱེད་དེ། །སྟན་ལ་
རྟེན་བཞག་ཆུ་བཞི་དབུལ། །གཏོར་མ་  ཡུངས་ཆུ་  ཁམ་ཕོར་ལྕི། །ཟན་ཆངས་རས་ཀྱིས་བྱབས་ནས་ནི། །ཉེ་རེག་  མཆོད་  བདུགས་  སྦྱང་བ་འོ། །སྙན་གསན་  བདུད་རྩི་  བ་བྱུང་ཆུ། །ཤིང་ཤུན་  འབྲུ་མར་

སྐྱུ་རུ་ར། །ཡུང་བ་དྲི་ལྔའི་ཕྱེ་མ་རྣམས། །དུར་སྔོན་པིར་གྱིས་བྱུགས་ནས་སུ། །ལྷ་རྣམས་སྤྱན་དྲངས་བཀྲ་ཤིས་གླུ། །སྔོན་བྱས་ལྷ་ཡི་བུམ་པའི་ཆུས། །བཀྲུ་དབྱི་དྲི་དང་གོས་རྒྱན་ཁྲུས། །མིག་དང་སྐུ་སོགས་
བྱིན་གྱིས་བརླབས། །ཡེ་ཤེས་སྤྱན་དྲངས་མཆོད་ནས་ནི། །གསོལ་གདབ་དམ་ཚིག་པ་ལ་གཞུག །དབང་བསྐུར་རིགས་བདག་གིས་རྒྱས་གདབ། །མཆོད་བསྟོད་གོས་རྒྱན་མེ་ལོང་བསྟན། །སྦྱིན་སྲེག་དབུལ་ཞིང་
སྤྱན་དབྱེ་སོགས། །ཞལ་བསིལ་མཆོད་ཡོན་སོ་རྩི་དབུལ། །དམ་བསྒྲག་གཟུགས་བསྒྱུར་མངའ་དབུལ་བྱ། །                                                                །།
འབྲིང་པོའོ་  མངའ་དབུལ་བྱེད་པའི་གོ་རིམས་ནི། །ཆུ་བཞི་ཉེར་སྤྱོད་འདོད་ཡོན་ལྔ། །ནང་མཆོད་དབུལ་ཞིང་བསྟོད་པ་བྱ། །དཀྱིལ་འཁོར་རྟགས་བརྒྱད་ཁྲུས་གོས་རྒྱན། །འདོད་ཡོན་རིན་ཆེན་སྣ་བཅུན་བཅུད། །
གདུགས་སོགས་འབྲུ་དང་རིན་ཆེན་ལྔ། །སྨན་དང་བཀྲ་ཤིས་སྤྱི་ཡའོ། །སྦུ་གྲི་འདྲེག་སྤྱད་སོ་མངས་དང༌། །ཤངས་དབྱེ་ཚེམས་ཤིང་སྙན་ཞལ་དབྱེ། །ཁྲི་གོས་གླེགས་ཤིང་གླེགས་ཐག་གོ། སྲོག་
ཤིང་འཁོར་ལོ་ཅོད་པན་འཕན། །རྒྱལ་མཚན་གདུགས་དང་ཕྲེང་བ་གདན། །ཤིས་བརྗོད་བརྟན་བཞུགས་བསྟོད་དང་སྦྱང༌། །བཟོད་གསོལ་ཆོས་སྐྱོང་ཡོན་བདག་བསྒོ། །ཡོན་

                                                དབུལ་འབྲིང་གི་ཆོ་ག་འོ། །དེ་ལྟར་ཆོ་གའོ། །དེ་ལྟར་ཆོ་གའོ།  །དེ་ལྟར་ཆོ་ག་མཐུན་པ་རྣམས། །ལན་ཅིག་བྱས་ན་ཉིན་གཅིག་ཀུན། །སྦྱིན་བདག་འབྱོར་
པ་དམན་ན་བྱ། །འབྱོར་ལྡན་ལ་ནི་སྔར་བཤད་བཞིན། །ཀུན་བྱེད་ཆོ་ག་རྒྱས་པའོ།།                               ༈                                     །།
རབ་གནས་བསྡུད་པ་བྱེད་པ་ནི། །སྔོན་འགྲོ་གཏོར་མ་མཆོད་རྫས་རྣམས། །བསང་སྦྱང་བསྐྱེད་ནས་བྱིན་གྱིས་བརླབས། །བདག་བསྐྱེད་བསྒོམས་ནས་བུམ་པ་བསྒྲུབ། །རྟེན་བསྐྱེད་  ཆུ་བཞི་
སྦྱང་བ་བྱ། །བཀྲུ་  ལྷ་བུམ་དང་ཁྲུས་བུམ་བརྒྱད་ཀྱིས། དབྱི་སྐུ་སོགས་བྱིན་གྱིས་བརླབས། །ཡེ་ཤེས་སྤྱན་དྲངས་སྙན་གསན་དབབ། །གཞུག་ཅིང་དབང་ལྷ་སྤྱན་དྲངས་ཏེ། །དབང་བསྐུར་ནས་ནི་རྒྱས་
གདབ་པོ། །ཉེར་སྤྱོད་གོས་ཟུང་སྤྱན་དབྱེ་བྱ། །དམ་ཚིག་བསྒྲག་ཅིང་གཟུག་བསྒྱུར་ལ། །ཉེར་སྤྱོད་བརྟན་བཞུགས་གནས་གསུམ་རེག །བསྟོད་ཅིང་ཡི་གེ་བརྒྱ་པ་གདོན། །བཟོད་པར་
གསོལ་ཞིང་ཆོས་སྐྱོང་བསྒོ། །ལྷག་མ་བཀྲ་ཤིས་རབ་རྒྱས་བཞིན། །བྱའོ་དཔལ་ལྡན་འདུས་པ་ཡི། །སྒོ་ནས་རབ་གནས་བྱེད་ལུགས་ནི། །དཔལ་ལྡན་བླ་མའི་ཕྱག་ལེན་ནོ། །      །།

འདི་ནས་བདག་བསྐྱེད་རྟེན་བསྐྱེད་སྦྱང་བ་བྱ། །སྐུ་སོགས་བྱིན་བརླབ་ཡེ་ཤེས་དྲངས། །བསྐྲད་གཞུག་དབང་ལྷ་སྤྱན་དྲངས་ཏེ། །དབང་བསྐུར་རིགས་བདག་གིས་རྒྱས་གདག། །སྤྱན་དབྱེ་མཆོད་བསྟོད་གཟུགས་བསྒྱུར་བྱ། །ཤིས་པ་བརྗོད་དང་
བརྟན་བཞུགས་བྱ། །སླར་ཡང་ཤིས་པ་བརྗོད་པའོ། །ཞེས་པ་འདི་བཞིན་འབྱུང་ངོ་། །              ༈              །།བཤམ་ཚུལ་དགོད་དང་འབུལ་གོ་རིམས། །འཇམ་གསུམ་བསྲེག་རྫས་མཆོད་རྫས་
གཡས། །དྲག་ལ་དེ་ལས་ལྡོག་པར་བཤམ། དེ་རྒྱས་བཤད་ནི། ཕྱི་དང་རིམ་བཞིན་བསྲེག་རྫས་དང༌། །འཇིག་རྟེན་པ་དང་འདས་པ་ཡི། །མེ་ལྷའི་མཆོད་པ་དང་ལྷའི་མཆོད་པ། །ཉེར་སྤྱོད་ཚར་གཉིས་དང་པོའི་མཐར། །
འཇིག་རྟེན་པའི་གཏོར་མ་ཤ་ དང་པ་ཅིག་བཤམ་བཅས་རང་གི་གཡས། སུ་བཀོད། དགང་བླུགས་ནང་མཆོད་རྡོར་དང་དྲིལ་དང༌། །བདག་བསྐྱེད་མཆོད་པ་མདུན་    ཉེར་སྤྱོད་ལྔ་དང་ནང་མཆོད་  དང་
ནི། །བསང་ཆུ་  ཆུ་བཞི་  བཟེད་ཞལ་གཡོན། །དྲག་ལ་དེ་ལས་ལྡོག་སྟེ་བཤམ།     མོ། །རང་དང་ཐབ་ཀྱི་མཚམས་སུ་མཐོར་ཡབ་དང་བཅས་པ་ལས་གཞན་ཆོ་གའི་དམིགས་བསལ་ལོ། །དང་པོ་སྔོན་  དངོས་  མཇུག་ཆོག་སྡོམ། 
དང་པོ་ལ་བདག་བསྐྱེད་ཀྱི་སྡོམ་ནི། ཇི་ལྟར་སྒྲུབ་པའི་རབ་བྱེད་ལ། བདག་བསྐྱེད་  ཡན་ལག་  བདག་བསྐྱེད་དངོས།   ཡན་ལག་ལྟ་ཕྱོགས་དང་  འདུག་སྟང་དང་། བསམ་པ་  ཆས་གོས་  རྒྱན་ཆ་  དུས་ལས་བཞིའི་སྐབས་དབང་གིས་ཤེས་བྱ་ 

གཉིས་པ་ཆོ་གའི་རིམ་པ་ལ་གཉིས།  སྤྱིར་བཏང་  ཞི་བའི་ཆོ་ག་དང༌།  །ལས་མཐུན་ཕྱོགས་ལྟ་འདུག་སྟངས་བྱ། །ཆུ་གཉིས་ཉེར་སྤྱོད་རོལ་མོར་བཅས། །བསང་  སྦྱང་  བསྐྱེད་
དང་  བྱིན་གྱིས་བརླབས། །ལས་མཐུན་བདག་བསྐྱེད་རྫོགས་པར་བསྒོམ། །ཆུ་གཉིས་ཕྱི་ནང་བདུད་རྩིས་བསྟོད། །རྡོར་དྲིལ་དེ་ཉིད་དྲན་བཞིན་བཟུང༌། །སངས་རྒྱས་མཉེས་སམ་རྡོ་རྗེ་གསོར། ། གསོར།  དཀུར་
བཟུང་གནས་བརྒྱད་དཀྲོལ། །བདག་ཉིད་  ཐབ་རྫས་  དགང་བླུགས་སོགས། །ཆུ་བཞི་  ཉེར་སྤྱོད་  རོལ་མོར་བཅས། །བསང་ཞིང་  ཁྱད་པར་མཆོད་རྫས་རྣམས། །སྦྱང་  བསྐྱེད་  སྔགས་རྒྱས་བྱིན་གྱིས་
བརླབས། རྫས་བཀྲུས་སྦྱངས་ཏེ་བདུད་རྩིར་བསམ། མེ་བཞག་  ཞུན་སྤར་  དེས་ཤིང་སྦར། རྩ་བཅས་གནས་ཀྱི་གསུམ་གསུམ་བསང༌། །ཐབ་ཏུ་མེ་སྦར་ལན་བདུན་གསོ། །ཀུ་ཤ་  བྱིན་རླབས་  དགྲམ་  
ཞིང༌གསོལ། །གཉིས་པ་དངོས་གཞིའི་ཆོ་ག་ལ་གསུམ། ཐོག་མར་འཇིག་རྟེན་པའི་མེ་ལྷ་དང༌། བར་དུ་འཇིག་རྟེན་ལས་འདས་པའི་མེ་ལྷ་དང༌། ཐ་མར་འཇིག་རྟེན་པ་མཆོད་པའི་ཆོ་གའོ། །དང་པོ་ལ་གསུམ་  ཡོད་པའི་དང་པོ། ཐབ་དང་
མེ་ལྷ་བསྐྱེད་ཅིང་ཡེ་ཤེས་པ་དང་བསྲེ་བའི་སྡོམ་ནི། བསང་  སྦྱང་  ཐབ་དང་མེ་ལྷ་བསྐྱེད། ཡེ་ཤེས་སྤྱན་དྲངས་ཁ་ཁྱེར་བཞུགས། བགེགས་བསྐྲད་ཆུ་བཞིས་མཆོད་ནས་གཞུག། །གཉིས་པ་མཆོད་ཅིང་བསྟོད་དེ།

དམ་ཚིག་བསྒྲག་པའི་སྡོམ་ནི། ཆུ་བཞི་ཕྱི་ནང་གཉིས་ཀྱིས་མཆོད། །བསྟོད་དེ་དམ་ཚིག་ལན་གསུམ་བསྒྲག །གསུམ་པ་བསྲེག་རྫས་ཕུལ་ནས་སླར་ཡང་མཆོད་པའི་སྡོམ་ནི། ཡི་གེ་བཀོད་ནས་དགང་བླུགས་དབུལ།  །
ཁ་དོག་སྒྲ་དྲི་དབྱིབས་བཞི་ཡིས། མེ་ལྟས་བཟང་ངན་ཀུན་བརྟགས་ཏེ། །ངན་ན་བསང་བསྲུང་དགང་བླུགས་དབུལ། །སླར་ཡང་བསང་ཞིང་དགང་བླུགས་གསོ། །སྲེག་རྫས་ཞལ་བསིལ་བསང་གཏོར་དབུལ། །གསུམ་
པ་འཇིག་རྟེན་ལས་འདས་པ་མེ་ལྷའི་མཆོད་པ་ལ་སྡོམ་མཚན་གསུམ་ཡོད་པའི་དང་པོ་རྫས་ཀྱི་སྡོམ་ནི། ཆུ་བ།   ཉེར་སྤྱོད་རོལ་མོར་བཅས། །བསང་  སྦྱང་  བསྐྱེད་དང༌  བྱིན་གྱིས་བརླབས། །རྫས་བཀྲུས་སྦྱད་ཏེ་བདུད་རྩིར་
བསམ། གཉིས་པ་ལྟས་ལྷ་བསྐྱེད། དྲང་དགུག་བསྟིམ་མཆོད་བསྟོད་སོགས་ཀྱི་སྡོམ་ནི། ཐུགས་ཀར་ལྷ་བསྐྱེད་ཡེ་ཤེས་དྲང༌། །བགེགས་བསྐྲད་མཆོད་ནས་དགུག་སོགས་བྱ། །དབང་ལྷ་སྤྱན་དྲངས་མཆོད་ནས་ནི། །
དབང་བསྐུར་རྒྱས་དབང་དེ་ཉིད་བསྟིམ།  ཆུ་བཞི་ཕྱི་ནང་མཆོད་ནས་བསྡོད།  གསུམ་པ་བསྲེག་རྫས་ཕུལ་ནས་བཅོལ་མཆོད་བསྟོང་སོགས་ཀྱི་སྡོམ་ནི། ཡི་གེ་བཀོད་ནས་དགང་བླུགས་དང༌། །བསྲེག་རྫས་ཕུལ་ནས་དགང་
བླུགས་དབུལ། །བུམ་ཆུས་བསྒྲུབ་བྱ་བཀྲུས་པར་བསམ། །མཆོད་ཡོན་གསང་གཏོར་ཞལ་བསིལ་གོས། །སོ་རྩི་ཕྱི་ནང་བསྟོད་ཕྱག་ཡོན། །བཟོད་གསོལ་གསོལ་འདབ་ཉེས་པ་ཞི། །བསྐུལ་དང་གཤེགས་

གསོལ་གདབ་ལ་བསྡུ། །གསུམ་པ་མཐར་འཇིག་རྟེན་པའི་མེ་ལྷའི་མཆོད་པའི་སྡོམ་ནི། །ཕྱི་ནང་གསང་གཏོར་ཞལ་བསིལ་དང་། །སོ་རྩི་སོགས་དང་དགང་བླུགས་དང༌། །བསྲེག་རྫས་
བསྟོད་པ་ཞལ་བསིལ་བསང༌། །ཕྱི་ནང་གཏོར་མ། ཉེར་སྤྱོད་དང༌། །བསྟོད་ཅིང་བཅོལ་ནས་མཆོད་ཡོན་དབུལ། །བཟོད་གསོལ་གསོལ་གདབ་ཉེས་པ་ཞི། །བསྐུལ་དང་གཤེགས་
གསོལ་མེ་རུ་གྱུར།།           །།སརྦ་མངྒ་ལ། །

empty page
༄༅། །རྗེའི་ཞལ་གྱི་གདམས་པ་རིམ་གཉིས་སྒོམ་ཚུལ་སྠ་བི་ར་སཱ་དྷུ་བྷ་དྲས་ཟིན་བྲིས་སུ་བཀོད་པ་བཞུགས་སོ།།

༄༅། །རྗེ་བཙུན་འཇམ་པའི་དབྱངས་དང་ངོ་བོ་དབྱེར་མ་མཆིས་པ་ཆོས་ཀྱི་རྗེ་དཔལ་ལྡན་བླ་མ་རིན་པོ་ཆེའི་ཞབས་ཀྱི་པདྨོ་དྲི་མ་མེད་པ་ལ་ཕྱག་འཚལ་ལོ། །དུས་དང་གནས་སྐབས་ཐམས་ཅད་དུ་བརྩེ་བ་
ཆེན་པོས་དགྱེས་བཞིན་དུ་རྒྱུན་ཆད་མེད་པར་རྗེས་སུ་གཟུང་དུ་གསོལ། དེ་ལ་སྔགས་དང་ཕ་རོལ་ཏུ་ཕྱིན་པའི་ལམ་གྱི་ངོ་བོ། གོ་རིམ། གྲངས་ངེས། བྱེད་ལས། ས་མཚམས། སོ་སོའི་མྱོང་བ་འདོན་ཚུལ། མྱོང་བ་ཡང་
དག་དང་ལྟར་སྣང༌། རྣམ་པར་དབྱེ་བ། གེགས་བྱུང་ན་སེལ་ཚུལ་རྣམས་ནི། ཐམས་ཅད་མཁྱེན་པ་རྗེ་རིན་པོ་ཆེའི་མདོ་སྔགས་ཀྱི་རྣམ་གཞག་རྒྱས་པ་རྣམས་སུ་ཤེས་པར་བྱའོ། །འདིར་ནི་ཞལ་གྱི་གདམས་པ་དགའ་ཞིག། །
གསལ་སྒྲོན་དང༌། འཁྲིད་ཡིག་གཉིས་དང་སྦྱར་ཏེ་ཅུང་ཟད་བཤད་པར་བྱ་སྟེ། དེ་ལ་རིམ་པ་དང་པོའི་སྐབས་སུ། གང་སྣང་ལྷར་འཆར་བ་ལ་སློབ་དགོས་པས། རྟེན་དང་བརྟེན་པ་རགས་པ་དང༌། ཕྲ་བའི་བསྐྱེད་རིམ་མཐར་
ཕྱིན་ནས། རྫོགས་པའི་རིམ་པ་ལ་འཇུག་པ་ན། ཐོག་མར་ལུས་དབེན་ཉམས་སུ་བླང་བའི་ཚུལ་ནི། རིམ་ལྔ་བསྡུས་པ་ལས། ལུས་དང་དུས་དང་ཡུལ་རླུང་གི། གནས་ནི་རྣམ་པ་བཞིར་ཤེས་བྱ། ཞེས་གསུངས་པ་ལྟར།

 གནད་བཞི་དང་ལྡན་པར་བྱ་སྟེ། རང་ཉིད་གསང་ཆེན་རྡོ་རྗེ་འཆང་ཡབ་ཡུམ་དུ་གསལ་བའི་ནོར་བུའི་རྩེའི་དྷཱུ་ཏཱིའི་མར་སྣའི་ནང་ངམ། མན་ངག་སྙེ་མར་ནོར་བུའི་དབུས་ན་རྩ་འཁོར་འདབ་མ་བརྒྱད་པ་
ཞིག་བཤད་པས། དེའི་དབུས་ཀྱི་དྷཱུ་ཏཱིའི་ནང་གང་རུང་དུ་ཉི་མའི་དཀྱིལ་འཁོར་སྲན་མ་ཕྱེད་ཚལ་ཙམ་གྱི་སྟེང་དུ་ཐིག་ལེ་ཁྱད་པར་གསུམ་ལྡན་ཁ་དོག་སྔོན་པོ།  དབྱིབས་ཟླུམ་པོ། ནས་འབྲུའམ་ཡུངས་ཀར་གྱི་ཚོད་ཙམ་ཤིན་
ཏུ་འཚེར་བ། ཡེ་ཤེས་ལྔའི་རང་བཞིན་གྱི་འོད་ཟེར་ལྔ་འཕྲོ་བ། རང་གི་ལྷའི་ངོ་བོར་བལྟས་ལ། དེ་ལ་རང་གི་སེམས་དབྱེར་མེད་དུ་ཞུགས་པའི་ཚུལ་གྱིས་བྱིང་རྒོད་དང་བྲལ་བར་བྱ་ཏེ། ཆིག་འགྲིལ་དུ་བསྒོམས་པས།  སེམས་
ཐིག་ལེ་དང་འདྲེས་པའི་ཉམས་སྐྱེས་ནས། དབང་པོའི་རླུང་ནང་དུ་ལྡོག་པ་དང༌། དྷཱུ་ཏཱིའི་ནང་གང་རུང་དུ་ཞུགས་གནས་ཐིམ་གསུམ་བྱུང་བའི་རྟགས་བཞི། རིམ་པ་ངེས་པ་ཅན་དུ་ཤར་ནས་གཏུམ་མོ་ཁྱད་པར་ཅན་
ཧཱུ་ཏཱིའི་ནང་ནས་འབར་ཏེ་བྱང་སེམས་ཞུ་བས་གང་དུ་སླེབ་པས་ཡས་བབས་དང༌། མས་བརྟན་གྱི་དགའ་བཞི་སྐྱེ་ཚུལ་ནི། རྒྱུད་རྡོ་རྗེ་ཕྲེང་བ་ལས། དེ་རྗེས་ལུགས་འབྱུང་བཤད་བྱ་སྟེ། །བདེ་ཆེན་འཁོར་ལོ་སྤྱི་བོ་
ལ། །འདི་ནི་དགའ་བར་བཤད་པ་ཡིན། །ལོངས་སྤྱོད་འཁོར་ལོ་མཆོད་དགའ་དང་། །དགའ་བྲལ་ཆོས་ཀྱི་འཁོར་ལོར་གནས། །སྤྲུལ་པའི་འཁོར་ལོ་ལྷན་ཅིག་སྐྱེས། །དགའ་བ་ཉམས་སུ་མྱོང་བར་བྱེད། །ཅེས་གསུངས་

ཏེ། སྤྱི་བོ་ནས་མགྲིན་པའི་བར་ལ་དགའ་བར་འཇོག་ལ། དེས་གཞན་གསུམ་ལ་ཤེས་པར་བྱའོ། །མས་བརྟན་གྱི་སྐྱེ་ཚུལ་ཡང༌། དེ་ཉིད་ལས། སྤྲུལ་པའི་འཁོར་ལོ་དགའ་བ་དང༌། །མཆོག་དགའ་ཆོས་ཀྱི་འཁོར་ལོར་གནས། །ལོངས་སྤྱོད་བྲལ་
བའི་དགའ་བ་དང༌། །ལྷན་ཅིག་སྐྱེས་དང་དགའ་བ་ཆེ། །ལུགས་ལྡོག་རིམ་པ་ཞེས་ནི་གསུངས། །ཞེས་ཏེ། འདིའི་གནས་ཀྱང་སྔར་བཤད་པའི་རིམ་པས་ཤེས་པར་བྱའོ། །འདིར་བདེ་བ་ཆེན་པོ་ནི། ལམ་གྱི་སྲོག་ཡིན་ལ། དེ་བརྟན་པ་ནི། མས་བརྟན་གྱི་
བདེ་བ་ལ་རག་ལས་པས། དེ་སྐྱེད་ཚུལ་གལ་ཆེའོ། དེ་ཡང་མན་སྙེ་ལས། དེའི་འཆར་ས་ནི་ནོར་བུ་ནས་བརྩམས་ཏེ། ལྟེ་བ་ཇི་སྲིད་པ་སྟེ། མ་འཕོས་པའི་བྱང་ཆུབ་ཀྱི་སེམས་འཕེལ་བཞིན་པས། སྟེང་དུ་ལྟེ་བར་འགྲོ། ཞེས་གསུངས་པའི་ཚིག་
ཟིན་ལྟར་ན། ནོར་བུ་ནས་ཕྱིར་མ་འཕོས་ན། རང་ལོག་བྱེད་པ་འདྲ་བ་ཅིག་འདུག་ཀྱང༌། དང་པོའི་དུས་སུ། རང་ལོག་བྱེད་པ་མ་ཡིན་པས། ཡར་ལ་འགྲིམ་ནས་སྤྱི་གཙུག་བར་འགྲོ་བ་ཅིག་དགོས་པ་ནི་རྣལ་འབྱོར་པས་ཆེད་དུ་བྱ་དགོས་ཏེ། རྒྱུད་རྡོ་རྗེ་འཕྲེང་
བ་ལས། རླུང་གི་དེ་ཉིད་སྔོན་སོང་ནས། །དེ་ཉིད་སྟེང་དུ་རྒྱུ་བ་ནི། །རྣལ་འབྱོར་པས་ནི་སྒྲུབ་པར་བྱེད། །དེ་ལས་སྤྲུལ་པའི་འཁོར་ལོ་ནི། །དགའ་བ་ཞེས་བྱར་རྣམ་པར་ཤེས། །ཞེས་གསུངས་པས། ནོར་བུའི་རྩེ་ནས་སྤྲུལ་པའི་འཁོར་ལོའི་བར་
དུ་དགའ་བ། དེ་ནས་ཆོས་འཁོར་བར་དུ་མཆོག་དགའ། དེ་ནས་ལོངས་སྤྱོད་ཀྱི་འཁོར་ལོའི་བར་དུ་ཁྱད་པར་གྱི་དགའ་བ་དེ་ནས་བདེ་ཆེན་འཁོར་ལོའི་བར་དུ་ལྷན་ཅིག་སྐྱེས་པའི་དགའ་བ། དེ་བཞི་ཀའང༌། མན་ངག་སྙེ་མར་རིམ་པ་

བཞིན། ལྷན་ཅིག་སྐྱེས་དགའ་ལ་ཆེ་ཆུང་བར་མ། ཆེན་པོ་ལ། ཆེན་པོའི་ཆེན་པོ་བྱེད་པར་བཤད་དོ། །དེ་ལ་ཡས་བབས་ཀྱི་ལྷན་སྐྱེས་ཉམས་སུ་མྱོང་ནས།  མས་བརྟན་གྱི་དགའ་བཞི་རྣལ་འབྱོར་པས་སྒྲུབ་པར་བྱེད་ཚུལ་ནི།
བདེ་སྟོང་སྦྱར་ནས་བསྒོམ་པའི་འཇུག་ཏུ་རླུང་ལྡང་བ་བརྩམ་པ་ན། དམིགས་པས་བྱང་ཆུབ་ཀྱི་སེམས་སྒྲིལ་ཏེ། དྷཱུ་ཏཱིའི་ནང་ནས་རིམ་གྱིས་དྲངས་ཏེ། སྤྲུལ་པའི་འཁོར་ལོའི་དྷཱུ་ཏཱིའི་ནང་དུ་ཟུག །དེ་བཞིན་དུ་ཆོས་འཁོར་གྱི་དྷཱུ་ཏཱིའི་ནང་དུ་དྲངས་
པར་མོས་ཏེ་ཡུན་རིང་བསྒོམ། དེ་ནས་ལོངས་སྤྱོད་བདེ་ཆེན་གྱི་འཁོར་ལོར་རིམ་པ་བཞིན་དུ་དྲངས་ནས་བདེ་ཆེན་གྱི་དབུས། དྷཱུ་ཏཱིའི་ནང་དུ་ལྷན་སྐྱེས་ཀྱི་དགའ་བ་དང༌། སྟོང་ཉིད་སྦྱར་ཏེ་། ཡུན་རིང་དུ་བསྒོམ། རླུང་ལྡང་བར་རྩོམ་པ་ན།
དམིགས་པས་བྱང་ཆུབ་ཀྱི་སེམས། དྷཱུ་ཏཱིའི་ནང་ནས་ཕྱིར་སྔ་མ་བཞིན་བཏངས་ཏེ། ནོར་བུའི་རྩེར་ལྷན་སྐྱེས་དང༌། སྟོང་པ་སྦྱར་ཏེ་བསྒོམ། དང་པོའི་དུས་སུ་ཇི་ལྟ་བ་བཞིན་བསྒྲུབ་བ་མ་ནུས་པར་རླུང་ལངས་ན། ཡང་ནོར་བུའི་རྩེར་སྔ་མ་བཞིན་
ཕྲ་མོ་བསྒོམས་ནས་ཡས་བབས་དང༌། མས་བརྟན་གྱི་དགའ་བཞི་བསྐྱེད་དོ། །དགའ་བ་བཞི་སྐྱེ་བ་ལ། བྱང་ཆུབ་ཀྱི་སེམས་འབབ་དགོས་སོ། །དེ་ལ་གཏུམ་མོ་ཁྱད་པར་ཅན་འབར་དགོས། །དེ་འབར་བའི་ཚད་ནི། ནང་གི་གཏུམ་མོ་འབར་བས་
བསིལ་བའི་བྱ་བ་བྱེད་པར་མ་ཟད། ཕྱི་ནས་ཚ་བས་བསིལ་བའི་བྱ་བ་བྱེད་ཅིང༌། ཕྱིའི་གྲང་བའི་རེག་པས་ཀྱང་དྲོ་བའི་བྱ་བ་བྱེད་པས་ལུས་སེམས་ལ། གདུང་བ་སྐྱེད་པའི་གཏུམ་མོ་ནི། ལྟར་སྣང་དུ་ཤེས་པར་གྱིས་ཤིག །ཡས་བབས་དང༌

མས་བཏན་གྱི་ལྷན་སྐྱེས་ཀྱི་ནོར་བུ་དང༌བདེ་ཆེན་གྱི་དབུས་སུ་བདེ་སྟོང་སྦྱར་ཏེ། བསྒོམས་པའི་སྟོབས་ཀྱི་རླུང་སྔ་མ་མ་ལངས་པའི་སྟེང་དུ་ནང་གི་ཁྱབ་བྱེད་ཀྱི་རླུང་རགས་པ། འགའ་ཞིག་འདུས་ནས་ཞུགས་གནས་ཐིམ་གསུམ་བྱས་པའི་མཐར།
ལྷན་སྐྱེས་གཉིས་ཀྱི་བདེ་སྟོང་སྦྱར་ནས་བསྒོམ་པ་གལ་ཆེ། དེ་ཡང་ཆོས་ཉིད་ཕྱག་ཆེན་གཉིས་བསྒོམས་པས། ལུས་སེམས་ལ་བདེ་བ་སྐྱེ་ཡང༌། འདིར་ནི། དེ་བསྒོམས་སྟོབ་ཀྱིས་ཞུགས་གནས་ཐིམ་གསུམ་བྱུང་བའི་ལྷན་སྐྱེས་ཀྱི་སྟོང་ཉིད་བསྒོམ་པ་ཅིག་
དགོས། ཆོས་ཉིད་ལ་བརྟེན་ནས་བདེ་བ་ཁྱད་པར་ཅན་ངེས་ཅན་དུ་འདྲེན་པ་སེམས་དབེན་གྱི་སྐབས་སུ་འབྱུང་བས་དེ་ནི་སྙིང་ཁའི་དྷཱུ་ཏཱི་དང༌། སྦྲེལ་ཏེ་བཤད་པར་བྱའོ། །བཤད་རྒྱུད་རྡོ་རྗེ་འཕྲེང་བ་ལས། རྡོ་རྗེའི་རྩ་བར་དགའ་བ། དབུས་སུ་མཆོག་དགའ།
མགྲིན་པར་ཁྱད་པར་གྱི་དགའ་བ། ནོར་བུའི་རྩེར་ལྷན་སྐྱེས་ཀྱི་དགའ་བ་བསྐྱེད་པར་གསུངས་པ་ནི། རྒྱུད་དེར་ཡས་བབས་ཀྱི་ལྷན་སྐྱེས་སྐྱི་མགོ་ལྟེ་བ་ནས་བརྩམས་ཏེ། ནོར་བུའི་རྩེར་ངོ་བོ་རྫོགས་པར་གསུངས་པའི་ལྷན་སྐྱེས་ལ་དགའ་བ་བཞིར་
ཕྱེ་བར་མངོན་ནོ། །མས་བརྟན་གྱི་བཞི་ཡས་བབས་ཀྱི་བཞི་ལས་བདེ་བ་ཆེ་དགོས་པ་ཡིན་ཏེ། མན་སྙེ་ལས་མ་འཕོས་པའི་བྱང་ཆུབ་ཀྱི་སེམས་འཕེལ་བཞིན་པས་སྟེང་དུ་ཉེ་བར་འགྲོ་ཞེས་གསུངས་སོ། །མས་བརྟན་ལས་ལངས་པའི་ཡས་བབས་
ཀྱི་བཞི་ནི། སྔ་མའི་མས་བརྟན་ལས་བདེ་བ་ཆེ་ཞིང༌། ལྷན་སྐྱེས་སུ་གཞག་དགོས་པ་ནི། མན་སྙེར་མས་བརྟན་ལ་བཤད་པའི་རིགས་པས་ཤེས་སོ། །མས་བརྟན་ལས་ལངས་པའི་རྗེས་སུ་ཕྲ་མོ་བསྒོམས་སྟོབས་ཀྱིས་སྐྱེས་པའི་དགའ་བཞི་ནི། 

སྔ་མའི་མས་བརྟན་ལས་བདེ་བ་ཆེ་བ་དང༌། བཞི་ཀ་ལྷན་སྐྱེས་ཡིན་པའི་ངེས་པ་མེད་དོ། །འདིར་ནི་མས་བརྟན་སྒྲུབ་ཚུལ་དང༌། བདེ་བ་ཆེ་ཆུང་གི་ཁྱད་པར་ལྷན་སྐྱེས་སུ་བཞག་པས་ཆོག་མི་ཆོག་རྣམས་ཀྱི་སྒོ་ཙམ་ཞིག་བསྟན་
པས། རྟོག་པ་སྦྱང་བར་ཏེ་ཕྲ་མོ་ནས་འཇུག་ལྡོག་བྱ་དགོས་སོ། །འོག་སྒོའི་ཕྲ་མོས་མཚོན་ནས་ལུས་ལ་གནད་དུ་བསྣུན་པའི་ཕྱི་ནང་གི་ཐབས་ལ་བརྟེན་ནས། དྷཱུ་ཏཱིའི་ནང་དུ་རླུང་ཞུགས་གནས་ཐིམ་གསུམ་བྱུང་བའི་མཐར། སྐྱེས་པའི་
མྱོང་བ་ཐམས་ཅད་ཀྱི་སྐབས་སུ་དེ་བཞིན་དུ་ཐམས་ཅད་ཀྱི་ཤེས་པར་གྱིས་ཤིག །འདི་ནས་བཟུང་སྟེ་རྡོར་བཟླས་མཐར་ཕྱིན་པའི་བར་དུ་དྷཱུ་ཏཱིའི་ཡར་སྣ་མར་སྣ། རྩ་འཁོར་སོ་སོའི་དབུས། དྷཱུ་ཏཱིའི་ནང་གང་རུང་དུ། རླུང་དང་ཐིག་ལེ་དང༌།
འབར་འཛག་གི་རྣལ་འབྱོར་ལ་བརྟེན་ནས། དྷཱུ་ཏཱིའི་ནང་དུ་རླུང་འདུ་བའི་ཐབས་གང་དུ་བྱས་པ་དེར་རླུང་འདུ་བ་ནི། དྷཱུ་ཏཱིའི་ནང་གི་རླུང་འདུ་སླ་བ་ཡིན་པ་དང༌། དེར་འདུ་བའི་ཐབས་བྱས་པ་སྣ་ཚོགས་ལ་བརྟེན་ནས་གང་དུ་འདུ་བའི་ཐབས་བྱས་
པའི་དྷཱུ་ཏཱིའི་ནང་དུ་རླུང་འདུས་ནས་ཞུགས་གནས་ཐིམ་གསུམ་ཡོད་པ་ཡང༌། དྷཱུ་ཏཱིའི་ནང་དུ་འདུ་བའི་ཐབས་གང་བྱས་པར་མ་འདུས་པར་དྷཱུ་ཏཱིའི་ནང་གཞན་དུ་འདུས་པ་འོང་བ་ནི། སྙིང་ཁའི་འཁོར་ལོའི་དབུས་དྷཱུ་ཏཱིའི་ནང་དུ་རླུང་འདུ་
བའི་ཐབས་ལན་མང་དུ་བྱས་ཀྱང༌། དེར་རླུང་འདུ་མི་ཐུབ་པར་དྷཱུ་ཏཱིའི་ནང་གཞན་དུ་འདུས་ནས། ཞུགས་གནས་ཐིམ་གསུམ་ལན་མང་དུ་བྱུང་བའི་མཐར། སྙིང་ཁའི་དྷཱུ་ཏཱིའི་ནང་དུ་རླུང་འདུ་བ་ཅིག་འོང་བར་ཤེས་སོ། །སྙིང་ཁའི་རྩ་མདུད་

མ་གྲོལ་གྱི་བར་དུ། དྷཱུ་ཏཱིའི་ནང་ནས་གཏུམ་མོ་ཁྱད་པར་ཅན་ནི་འབར་ཡང༌། བདེ་ཆེན་འཁོར་ལོའི་བར་དུ་དྷཱུ་ཏཱིའི་ནང་ཁོ་ན་ལ་འབར་བའི་ངེས་པ་མེད་ཅིང༌། བྱང་ཆུབ་ཀྱི་སེམས་ཞུ་ནས་འབབ་པ་ཡང༌།  དང་པོ་དྷཱུ་ཏཱིའི་ནང་ནས།  གཏུམ་མོ་ཁྱད་པར་ཅན་འབར་
ནས་འབབ་ཀྱང༌། བར་སྐབས་སུ་རྩ་གནས་སོ་སོར་བྱེར་ནས་ཡང་།  དྷཱུ་ཏཱིའི་ནང་དུ་འདུ་བ་དང༌། མི་འདུ་བ་ལ་སོགས་པ་རིམ་པ་དུ་མ་འོང་བ་ཡང་སྔ་མའི་རིགས་པས་ཤེས་སོ། །ཡས་བབས་དང༌། མས་བརྟན་གྱི་ལྷན་སྐྱེས་ཀྱིས་སྟོང་ཉིད་ངེས་པའི་བདེ་
སྟོང་སྦྱར་ཏེ། མཉམ་གཞག་ཏུ་ཇི་ཙམ་ནུས་པའི་བར་དུ་བསྒོམས་ནས། ལྡང་བར་རྩོམ་པ་ན་བདེ་སྟོང་དབྱེར་མེད་རླུང་གི་བཞོན་པ་དང་བཅས་པ་ལས་ལུགས་ལྡོག་གི་ཉེར་ཐོབ་འགྲུབ་པའི་དུས་སུ། ཆུ་ལས་ཉ་ལྡང་བའི་ཚུལ་གྱིས་རྡོ་རྗེ་འཆང་ཡབ་ཡུམ་
གྱི་སྐུར་ཐོལ་གྱིས་ལྡང་བར་བྱའོ། །འདི་ནས་བཟུང་སྟེ་རིམ་པ་གསུམ་པའི་སྒྱུ་ལུས་མ་གྲུབ་ཀྱི་བར་དུ་སད་དུས་ཀྱི་སྟོང་པ་བཞི་གཉིད་དུས་ཀྱི་སྟོང་པ་བཞི། རྨི་ལམ་དུས་ཀྱི་སྟོང་པ་བཞི། འཆི་དུས་ཀྱི་སྟོང་པ་བཞི་རྣམས་ཀྱི་སྐབས་སུ་ཡང༌། འོད་གསལ་ཀྱི་
སྟོང་པ་བཞིའི་རླུང་སེམས་ཙམ་ལས་ལུགས་བཟློག་གི་ཉེར་འགྲུབ་པའི་དུས་སུ་ཆུ་ལས་ཉ་བཞིན་ཡིད་ངོར་རྡོ་རྗེ་འཆང་ཡབ་ཡུམ་གྱི་སྐུར་ལྡང་བར་བྱའོ། །འདི་ལ་ཡང་གནས་སྒོ་ནས་ལྡང་ཚུལ་ཁྱད་པར་ཅན་ཅིག་ཡོད་པ་དང༌། འདི་རྣམས་ཀྱི་གནད་
ཞིབ་པར་འོག་ཏུ་བཤད་པར་བྱ། མཉམ་གཞག་ཏུ་བདེ་སྟོང་བསྒོམས་པའི་མཐར། བདེ་སྟོང་རླུང་དང་བཅས་པ་ལས། སྔར་བཞིན་རྡོ་རྗེ་འཆང་གི་སྐུར་ལངས་ནས་རྗེས་ཐོབ་ཏུ་བསྒོམ་ཚུལ་ནི། རྒྱུད་རྡོ་རྗེ་འཕྲེང་བ་ལས། དབང་པོ་ཡུལ་ལ་

སྤྱོད་པ་ནི། །གནས་དེ་བཞིན་ནི་གདམས་ནས་ནི། །སྟོང་ཉིད་གཉིས་མེད་སྒྱུ་མ་ལ། །སོགས་པ་ཀུན་རྫོབ་ལྷག་སྤྱད་བྱ། །ཤེས་རབ་ཡེ་ཤེས་དབང་བསྐུར་སོགས། །ཉམས་སུ་མྱོང་བའི་བདེ་བ་ཡི། །བདེ་བ་ཆེན་པོ་དྲན་པ་ཡིས། །
དབང་པོ་རྣམས་ནི་ཡུལ་ལས་ལྡོག །ཅེས་སོ། །འདིས་ནི་སྟོང་ཉིད་འོད་གསལ་དང༌། གཉིས་མེད་ཟུང་འཇུག་དང༌། ཀུན་རྫོབ་སྒྱུ་ལུས་དང་། སྐབས་དང༌། སོགས་ཀྱི་འདུས་པ། དེ་རྣམས་ལ་འོག་མའི་སྐབས་སུ་ཡང༌། ཡུལ་རྣམས་ལྷག་པར་
དཔྱད་ཚུལ་བཏོན་པས་ངག་དབེན་མན་ཅད་དུའང༌། སྟོང་པ་བཞི་དྲངས་པའི་སྐབས་ཐམས་ཅད་དུ་གང་ཤར་ལ་བདེ་སྟོང་གི་རྒྱས་འདེབས་ཚུལ་འདིར་བཤད་པ་བཞིན་ཤེས་པར་བྱའོ། །འདི་ལྟར་དབང་གསུམ་པ་དངོས་དབང་དུ་བྱས་པའི་བདེ་
བ་དང༌། སོགས་ཀྱི་འདུས་པ་སྔར་བཤད་པ་ལྟ་བུའི་བདེ་བ་ཆེན་པོ་སྔར་མྱོང་བ་དྲན་ནས་ཡུལ་ལོངས་སྤྱོད་པའི་ཚེ་དེ་རྒྱས་བཏབ་ན། དེ་དང་མི་མཐུན་པའི་ཡིད་བྱེད་བསྡམས་ཏེ། ཡུལ་སྣང་ཀུན་བདེ་བར་འཆར་ཞིང༌། དེའི་རྗེས་སུ་བདེ་བ་འབར་
བའི་རྐྱེན་གྱིས་དབང་པོའི་སྒོ་ནས་འཇུག་པའི་རླུང་རྣམས་ནང་དུ་ལོག་པ་ན། དབང་ཤེས་ཀྱང་སྡུས་པས། རླུང་ཐིམ་ནས་སྔར་བཞིན་བདེ་བ་རྣམས་སྐྱེའོ། །རིམ་པ་གཉིས་པའི་སྐབས་སུ་ནི་གང་ཤར་ཐམས་ཅད་བདེ་བ་ཆེན་པོའི་རྣམ་འགྱུར་དུ་
འཆར་བ་ཞིག་དགོས་ཤིང༌། དེ་ཡང་རྫོགས་རིམ་པའི་བདེ་ཆེན་ལྷན་སྐྱེས་རྙེད་ཕྱིན་ཆད་ནས་ཡིན་པས། འདིར་ལུས་དབེན་གྱི་སྒོ་ནས་གང་ཤར་ཐམས་ཅད་བདེ་ཆེན་གྱི་རྣམ་རོལ་དུ་ལྡང་བར་གསུངས་པ་ནི། གང་སྣང་ཐམས་ཅད་བདེ་བར་

འཆར་བའི་ཆེད་དུའོ། །དེ་ལ་ནི་ཐོག་མར་དངོས་པོ་ཀུན་གྱི་རང་བཞིན་རྣམ་དག་གཏན་ལ་ཕབ་པའི་སྒོ་ནས། ཆོས་ཐམས་ཅད་སྟོང་པ་ཉིད་ཀྱི་རྣམ་འགྱུར་དུ་ཤེས་པ་དང༌། དེ་ནས་བདེ་སྟོང་སྦྱོར་ཚུལ་གྱི་སྒོ་ནས་བདེ་བ་ཆེན་པོའི་རྣམ་འགྱུར་དུ་
བསྒོམ་པ་ཅིག་དགོས་སོ། །དེ་ལ་བསྐྱེད་རིམ་པ་མཐར་ཕྱིན་ནས། འོག་སྒྲོར་ཕྲ་མོ་བསྒོམས་པས་དྲངས་པའི། ལྷན་སྐྱེས་ཀྱི་མཉམ་གཞག་ཏུ་སྟོང་ཉིད་བསྒོམས་ནས་ལངས་པའི་རྗེས་སུ་བདེ་སྟོང་བསྒོམ་པ་དེ། རིམ་པ་ངེས་ཅན་ཡིན་ན། འཇམ་
དཔལ་ཞལ་ལུང་ལས། ལམ་གྱི་སྣོད་རུང་དུ་སྒྲུབ་པའི་ཤེས་རབ་ཀྱི་དབང་གི་དུས་སུ་ཕྱག་རྒྱ་སྲོག་རྩོལ་དུ་སོང་བའི་མཐུས་ལྷན་སྐྱེས་མཚན་ཉིད་པ་ཉམས་སུ་མྱོང་བ་རྫོགས་རིམ་དུ་བཞག་པ་ཇི་ལྟར་ཡིན་ཞེ་ན། བསྐྱེད་རིམ་མཐར་མ་ཕྱིན་པའི་གང་ཟག་གི་
ཁྱད་པར་འགའ་ཞིག་ལ་དབང་དང༌། བསྐྱེད་རིམ་གྱི་དུས་སུ་རླུང་དྷཱུ་ཏཱིར་ཞུགས་གནས་ཐིམ་གསུམ་བྱུང་བའི་དབང་གིས་ལྷན་སྐྱེས་ཉམས་སུ་མྱོང་བ་ཅིག་སྲིད་ཀྱང༌། བསྐྱེད་རྫོགས་ཀྱི་ལམ་ངོ་བོ་ཡོངས་སུ་རྫོགས་པ་དང༌། ཁྱད་པར་དུ་རིམ་པ་ལྔ་གྲུབ་ཆེན་
གྱིས་ཇི་ལྟར་བཤད་པ་བཞིན། མཚན་ཉིད་ཚང་བ་སྐྱེ་བ་ལ་གོང་དུ་བཤད་པའི་གོ་རིམ་དེ་མེད་ན་མི་འབྱུང་བའི་གོ་རིམ་ཡིན་ཏེ། ལམ་འདིའི་གདུལ་བྱའི་གཙོ་བོ། རིན་པོ་ཆེ་ལྟ་བུའི་གང་ཟག་གིས་ཀྱང་རིམ་པ་དེ་ལྟར་བསླབ་དགོས་ན། དེ་མན་ཆད་ཀྱི་
གདུལ་བྱ་རྣམས་ཀྱིས་ལྟ་སྨོས་ཀྱང་ཅི་དགོས། དེ་ཡང་ཕྱག་ན་རྡོ་རྗེ་དབང་བསྐུར་བའི་རྒྱུད་ལས། འཇམ་དཔལ་གང་དག་བྱང་ཆུབ་ཀྱི་སེམས་བསྒོམ་པ་དང༌། གང་གི་ཚེ་དེ་དག་གི་བྱང་ཆུབ་ཀྱི་སེམས་གྲུབ་པར་གྱུར་པ་དེའི་ཚེ། བྱང་ཆུབ་སེམས་

དཔའི་སྤྱོད་པ་གསང་སྔགས་ཀྱི་སྒོར་སྤྱོད་པའི་བྱང་ཆུབ་སེམས་དཔའ་དེ་དག་ཡེ་ཤེས་ཆེན་པོར་དབང་བསྐུར་བའི་གཟུངས་སྔགས་ཀྱི་དཀྱིལ་འཁོར་དུ་གཞུག་པར་བྱའོ། །ཞེས་གསུངས་པ་དང༌། བླ་མ་ལྔ་བཅུ་པ་ལས་ཀྱང༌། 
བསམ་པ་དག་པའི་སློབ་མ་ནི། །དཀོན་མཆོག་གསུམ་ལ་སྐྱབས་སོང་ལ། །བླ་མའི་རྗེས་སུ་འཇུག་པ་འདི། །ཁ་ཏོན་བྱ་བར་བྱིན་པར་བྱ། །དེ་ནས་སྔགས་སོགས་བྱིན་པ་ཡིས། །དམ་ཆོས་སྣོད་དུ་བྱས་ནས་སུ། །ཞེས་གསུངས་པ་དང༌། སྤྱོད་
བསྡུས་ལས་ཀྱང་། དེའི་རིམ་པ་ཡང་འདི་ཡིན་ཏེ། ཐོག་མ་ཉིད་དུ་ནི་སངས་རྒྱས་ཀྱི་ཐེག་པའི་བསམ་པ་ལ་སློབ་བོ། །གང་གི་ཚེ་སངས་རྒྱས་ཀྱི་ཐེག་པའི་བསམ་པ་ལ་ལོབས་པར་གྱུར་པ་དེའི་ཚེ་ཐེག་པ་གསར་པ་ལ་དྲན་པ་གཅིག་པའི་
ཏིང་ངེ་འཛིན་ལ་སློབ་བོ་ཞེས་གསུངས་པའི་ཕྱིར་རོ། །དེ་ལྟ་མ་ཡིན་ན། རྗེའི་ཞལ་སྔ་ནས། ཚེ་འདིར་ལམ་ལ་གཏན་མ་སྦྱངས་པའི་ཡུལ་རྟེན་ཁྱད་པར་ཅན་གཉིས་སྙོམས་པར་ཞུགས་པ་ལ་བརྟེན་ནས་སྐྱེས་པའི།  དྷཱུ་ཏཱིའི་མར་སྣ་
དང༌། བུད་མེད་ཀྱི་རྡོ་རྗེའི་དབྱིངས་ཀྱི་དབང་ཕྱུག་མའི་རྩའི་མར་སྣ་གཉིས་ཕྲད་པའི་ཚེ་རྩ་གཉིས་སད་ནས་རོ་རྐྱང་གི་རླུང་དྷཱུ་ཏཱིར་ཞུགས་ཏེ། བདེ་བ་ཕུལ་ཆེ་ན་ཡུལ་རྟེན་གཉིས་ཀས་ཡུན་རིང་དུ་ཉམས་སུ་མྱོང་བ། གཞིའི་དུས་སུའང་
ཡོད་པ་སྲིད་གསུངས་པས་དེ་འདྲས་འཁྲུལ་གཞི་བྱས་ནས། ལམ་ལ་མ་བསླབས་པར་གྲོལ་བ་ཅིག་ཁས་བླང་དགོས་པས་ཧ་ཅང་ཐལ་ལོ། །བསྐྱེད་རིམ་མཐར་མ་ཕྱིན་པའི་ད་ལྟར་གྱི་གང་ཟག་འགའ་ཞིག་ལ། སྔོན་གྱི་རྒྱུའི་ཁྱད་པར་གྱིས་

རླུང་དྷཱུ་ཏཱིའི་ནང་དུ་ཞུགས་གནས་ཐིམ་གསུམ་བྱས་པ་ཅིག་སྲིད་ཀྱང་བསྐྱེད་རིམ་མཐར་མ་ཕྱིན་པར་སྙིང་ཁའི་རྩ་འཁོར་གྱི་དབུས། དྷཱུ་ཏཱིའི་ནང་དུ་མི་ཤིགས་པའི་ཐིག་ལེ་ལ་རླུང་ཞུགས་གནས་ཐིམ་གསུམ་འོང་བ་གཏན་མི་སྲིད་དོ། །འདི་རྣམས་
ལ་དཔགས་ནས་གཞི་དང་ལམ་གྱི་རྣམ་གཞག་རྗེའི་ཞལ་སྔ་ནས་དངོས་སུ་མ་གསུངས་པ། དོན་གྱིས་ཐོབ་པའི་གལ་ཆེ་བ་རྣམས་ཀྱང་ཤེས་པར་གྱིས་ཤིག། དེ་ལྟར་བསྒོམས་པས་ལུས་དབེན་མཐར་ཕྱིན་ནས། ངག་རྣམ་པར་དབེན་པ་ལ་འཇུག་
པ་ན། སྣ་རྩེ་གསུམ་དུ་ཐིག་ལེ་གསུམ་གྱི་སྲོག་རྩོལ་གསུམ་ཡུན་རིང་དུ་བསྒོམ་པས། སྙིང་ཁའི་རྩ་མདུད་གྲོལ་ཏེ། རྡོར་བཟླས་མཐར་ཕྱིན་པ་ན་། སེམས་དབེན་གྱི་ངོ་བོ་ཙམ་ཐོབ་ཀྱང༌། སེམས་དབེན་རྫོགས་པར་ཐོབ་ནས་རིམ་པ་གསུམ་
པའི་སྒྱུ་ལུས་འགྲུབ་པ་ལ་ནི། ད་དུང་ཕྱི་ནང་གི་ལུས་ལ་གནད་དུ་བསྣུན་པའི་ཐབས་མང་དུ་བྱ་དགོས་སོ། །དེ་ཡང་སྙིང་ཁའི་རྩ་མདུད་ཀྱི་དབུས་དྷཱུ་ཏཱིའི་ནང་དུ་རླུང་འདུ་བའི་ཐབས་གསུངས་པ་ནི་གཙོ་བོ་ཡིན་ཏེ། སྟོང་པ་བཞི་འཆི་རིམ་དང་
མཐུན་པར་དྲངས་པའི་འོད་གསལ་ལུགས་ཟློག་གི་ཉེར་ཐོབ་འགྲུབ་པའི་དུས་སུ། རིམ་པ་གསུམ་པའི་སྒྱུ་མའི་སྐུ་འགྲུབ་པའི་ཕྱིར་རོ། །སྔར་གནས་གཞན་དུ་རླུང་འདུ་པའི་ཐབས་བྱས་པ་དང༌། དྷཱུ་ཏཱིའི་ནང་དུ་རླུང་ཞུགས་གནས་ཐིམ་གསུམ་
བྱུང་བ་ཐམས་ཅད་སྙིང་ཁའི་མི་ཤིགས་པ་ལ། ཞུགས་གནས་ཐིམ་གསུམ་འཆི་རིམ་དང་མཐུན་པར་བྱུང་བའི་ཡན་ལག་ཡིན་པས། སྙིང་ཁའི་རྩ་མདུད་གྲོལ་བ་མི་ཤིགས་པའི་ཐིག་ལེ་ལ་ཞུགས་གནས་ཐིམ་གསུམ་བྱེད་པའི་ཐབས་

ལ་འབད་དོ། །དེ་ལ་ནང་གི་ཐབས་ནི། མི་ཤིགས་པ་ལ་རྡོར་བཟླས་བྱེད་པ་དང༌། སྒྲོན་གསལ་ལས་རླུང་འདུ་བར་གསུངས་པ་ནི། སྐབས་འདི་ནས་རིལ་འཛིན་རྗེས་གཞིག་གི་བསམ་གཏན་གྱིས་ལུས་ཀྱི་སྟོད་སྨད་ནས་རླུང་བྱང་
སེམས་དང་བཅས་པ་མི་ཤིགས་པ་ལ་བསྡུས་ནས་ལུགས་འབྱུང་གི་སྟོང་པ་བཞི་སྙིང་ཁར་དྲངས་ནས་འོད་གསལ་གྱི་སྟོང་ཉིད་ཡུན་རིང་དུ་བསྒོམས་ཏེ། འོད་གསལ་བཞོན་པའི་རླུང་དང་བཅས་པ་ལས་ལུགས་བཟློག་གི་ཉེར་ཐོབ་འགྲུབ་པའི་
དུས་སུ། རིམ་པ་གསུམ་པའི་སྒྱུ་མའི་སྐུར་ཡིད་ངོར་ལྡང་བ་ལན་མང་དུ་བྱའོ། །སྐབས་འདི་ནས་ཁམས་མ་སྙོམས་པའི་རྐྱེན་མེད་ན། རླུང་འདུ་བའི་ཐབས་བྱས་རེས་ཀྱི་སྟོང་པ་བཞི་འདྲེན་པ་དང༌། ཡིད་ངོར་ལྷའི་སྐུར་ལྡང་བ་ངེས་ཅན་དུ་འོང༌།
འོན་ཀྱང་ད་དུང་ནང་གི་ཐབས་ཀྱིས་སྙིང་ཁའི་དབུས་སུ། སྟོང་པ་བཞི་དྲངས་པའི་འོད་གསལ་གྱི་ཆོས་ཉིད་བསྒོམས་པའི་སྟོབས་ཀྱིས། ནང་གི་ཁྱབ་བྱེད་ཀྱི་རླུང་རགས་རིམ་གྱིས་སྙིང་ཁར་བསྡུས་ནས། མི་ཤིགས་པ་ལ་ཐིམ་པའི།  སྟོང་པ་བཞི་པས་
ཆོས་ཉིད་བསྒོམས་པ་ཕལ་ཆེར་འཁོར་མར་འོང་བའི་མཚམས་ནས། སྤྱོད་པ་གསུམ་པོ་གང་རུང་བྱས་པ་དང༌། ནང་གི་ཐབས་རྣམས་ལ་བརྟེན་ནས་ཁྱབ་བྱེད་ཀྱི་རླུང་སྔར་སྡུད་མ་ཐུབ་པ་རྣམས་ཀྱང་རགས་རིམ་ནས་བསྡུས་ཏེ། མི་ཤིགས་པ་
ལ་ཐིམ་པའི་སྟོང་པ་བཞི་པ་ཆོས་ཉིད་བསྒོམ་རེས་ཀྱིས་རླུང་ལྷག་མ་སྡུད་ནུས་པ་ངེས་ཅན་དུ་འོང་བའི་མཚམས་ནས། ཆོས་ཉིད་ཀྱི་ཕྱག་རྒྱའི་བྱེད་པ་ནུས་པ་མཐུ་ཅན་དུ་སོང་བ་ཡིན། གོང་གི་རིམ་པ་དེས་ཁྱབ་བྱེད་ཀྱི་ལྷག་མ་མ་ལུས་པར་

བསྡུས་ཏེ་མི་ཤིགས་པ་ལ་ཐིམ་པས་རྟགས་རིམ་པ་ངེས་ཅན་དུ་ཤར་ནས་སྤྲིན་མེད་པའི་སྟོན་གྱི་ནམ་མཁའ་ལ་ཟླ་འོད་ཀྱིས་ཁྱབ་པ་ལྟ་བུའི་སྣང་བའི་ཡེ་ཤེས་སྐྱེ། དེས་སྟོང་ཉིད་ཡུན་རིང་དུ་བསྒོམས་པས་སྣང་བ་བཞོན་པ་དང་བཅས་པ་ཐིམ་པ་
ལས་ཉི་འོད་ཀྱིས་ཁྱབ་པ་ལྟ་བུའི་མཆེད་པའི་ཡེ་ཤེས་སྐྱེ། མཆེད་པ་གཞོན་པ་དང་བཅས་པ་ལ་ཐིམ་པ་ལས། སྲོད་ཀྱི་དུས་ཀྱི་སྨག་འཐུག་པོ་ལྟ་བུའི་ཉེར་ཐོབ་ཀྱི་ཡེ་ཤེས་སྐྱེ། དེ་བཞན་པ་དང་བཅས་པ་ཐིམ་པ་ལས། ཐོ་རངས་ཀྱི་ནམ་མཁའ་སྤྲིན་
ཐམས་ཅད་སྟོང་པ་འོད་གསལ་སྐྱེ། དེས་སྟོང་ཉིད་ཡུན་རིང་དུ་བསྒོམ་པའི་བདེ་སྟོང་བཞོན་པའི་སྲོག་འཛིན་དང་བཅས་པ་ལས་ལུགས་ཟློག་གི་ཉེར་ཐོབ་འགྲུབ་པའི་དུས་སུ། རིམ་པ་གསུམ་པའི་སྒྱུ་མའི་སྐུ་འགྲུབ་པར་འགྱུར་རོ། །རྡོར་བཟླས་
མཐར་ཕྱིན་པའི་མཚམས་ནས་ལས་ཀྱི་ཕྱག་རྒྱ་དང་སྙོམས་པར་འཇུག་པའི་དུས་སུ་ཡབ་ཡུམ་གྱི་གསང་བའི་སྣ་རྩེ་གཉིས་སུ། དྷཱུ་ཏཱི་དང༌། རྡོ་རྗེ་དབྱིངས་ཀྱི་དབང་ཕྱུག་མའི་རྩ་གཉིས་སོགས་སྦུབས་གཅིག་གི་ནང་དུ་གཅིག་བཅུག་པ་བར་
མཚམས་མེད་པ་བཞིན་དུ་བསྒོམ། འདི་ཡེ་ཤེས་ཀྱི་ཕྱག་རྒྱ་དང་སྙོམས་པར་འཇུག་པ་ལ་ཡང་ཤེས་པར་བྱའོ། །དེ་ལྟར་བྱས་པའི་རྩ་གཉིས་སད་ནས། དང་པོར་ཡབ་ཡུམ་གྱི་རོ་རྐྱང་གི་རླུང་དྷཱུ་ཏཱིར་ཞུགས་ནས། ཡུམ་ལ་བདེ་བ་ཆེན་པོ་སྐྱེ། ཡབ་ཀྱི་
རླུང་དྷཱུ་ཏཱིར་ཞུགས་པའི་སྟེང་དུ། ཡུམ་གྱི་དྷཱུ་ཏཱིའི་ནང་ནས་རླུང་དང་བྱང་སེམས་ཡབ་ཀྱི་དྷཱུ་ཏཱིའི་ནང་དུ་ཞུགས་པས་རོ་རྐྱང་གི་རླུང་དྷཱུ་ཏཱིར་ཞུགས་པ་ལས་ཀྱང༌། ལྷག་པའི་བདེ་བ་ཆེན་པོ་ཡབ་ལ་སྐྱེ། དེ་ཡང་སྙིང་ཁའི་དྷཱུ་ཏཱིའི་ནང་དུ་སྐྱེ་བ་ཞིག་དགོས་སོ། །

ཚུལ་འདི་ལས་རྒྱ་ལ་བརྟེན་ནས་དངོས་སུ་བྱུང་ན། ཡེ་ཤེས་ཀྱི་ཕྱག་རྒྱ་ལ་སེམས་བརྟན་བརྟན་བསྒོམས་པའི་སྟོབས་ཀྱིས་བྱེད་ལས་ཇི་ལྟ་བ་བཞིན་དུ་མཚུངས་པ་འབྱུང༌། ཕྱག་རྒྱ་སྲོག་རྩོལ་དུ་འགྲོ་བ་དང་བོགས་འདོན་དུ་
འགྲོ་བའང་ཚུལ་འདིས་ཤེས་སོ། །འདིས་ལུས་དབེན་ནས་བཟུང་སྟེ་སློབ་པའི་ཟུང་འཇུག་ཐོབ་ནས། སྤྱོད་པ་བྱེད་པའི་བར་གྱི་ཕྱག་རྒྱ་དང་སྙོམས་པར་འཇུག་པའི་དུས་ཐམས་ཅད་དུ་ཤེས་པར་གྱིས་ཤིག། །ད་ནི་བསྲེ་བའི་ཞལ་གྱི་གདམས་པ་འགའ་
ཞིག་བཤད་ན། སྤྱོད་བསྡུས་ལས། རྨི་ལམ་ལ་བརྟེན་ནས་མཚོན་བྱེད་དཔེའི་སྒྱུ་ལུས་ཀྱི་སྐབས་སུ་གསུངས་པའི་དབང་དུ་བྱས་ན། རྨི་ལམ་གྱི་གདམས་པ་རྣམས་སྒྱུ་ལུས་ཀྱི་སྐབས་སུ་འབྲེལ་བས། གཉིད་ཀྱི་སྟོང་པ་རྣམས་འཛིན་པའི་གདམས་པ་
ཡང་སྐབས་དེར་འབྲེལ་ལོ། །དོན་གྱི་དབང་དུ་བྱས་ན། སད་དུས་སྟོང་པ་བཞི་མ་མཐའ་གཅིག་འདྲེན་ནུས་པའི་མཚམས་ནས། གཉིད་ཀྱི་སྟོང་པ་ལ་འཇུག་ཅིང༌། དེའི་རྗེས་སུ། རྨི་ལམ་གྱི་གདམས་པ་རྣམས་བསྒོམས་པས། ལུས་དབེན་
དང༌། སེམས་དབེན་གྱི་སྐབས་རྣམས་སུའང་འབྱུང་ངོ་། །འཆི་བ་དང་བར་དོ་དངོས་དང་བསྲེ་བ་ནི་དེ་དག་གི་སྐབས་ཡིན་ལ། དེ་གཉིས་དང་མཐུན་པར་བསྐྱེད་པ་ཡང༌། དེ་གཉིས་དང་བསྲེ་བའི་ཐ་སྙད་བྱེད་པས་དེ་ནི་སད་དུས་དང་
གཉིད་དུས་ཅི་རིགས་སུ་འབྱུང་ངོ་། །དེའང་བསྲེ་བའི་སྐོར་རྣམས། གང་ནས་གསུངས་ན། བཤད་རྒྱུད་དགོངས་པ་ལུང་སྟོན་དང༌། སྤྱོད་བསྡུས་སོགས་ནས་གསུངས། གང་ཟག་གང་གི་དབང་དུ་བྱས་ནས་གསུངས་ན། ཚེ་འདིར་འཚང་རྒྱ་བའི་དབང་

དུ་བྱས་ནས་གསུངས། དེས་མཚོན་ནས་བར་དོར་འཚང་རྒྱ་བ་དང༌། སྐྱེ་བ་བརྒྱུད་ནས་འཚང་རྒྱ་བ་གཉིས་ལ་ཡང་ཤེས་ལ་ཡང་ཤེས་པར་བྱའོ། །བསྲེ་བ་དངོས་ནི། སད་དུས་སུ། སྟོང་པ་བསྲེ་ནུས་པའི་མཚམས་ནས། འཕེན་པས་བསྲེ་བ་སྤྲོད་བསྡུས་ལས་གསུངས། 
སྙིང་ཁའི་མིང་ཤིགས་པའི་ཐིག་ལེ་ལ། རྡོར་བཟླས་བྱས་ཏེ་བསྲེ་བ་ལུང་སྟོན་ལས་གསུངས་སོ། །སྙིང་ཁར་བསྲེ་བ་ཡང་དེའི་རིགས་པས་ཤེས་སོ། །ལག་ཏུ་ལེན་པའི་ཚུལ་ནི་གཉིད་ལ་འགྲོ་བའི་དུས་སུ། རྡོ་རྗེ་འཆང་ཡབ་ཡུམ་གྱི་སྐུར་ལྡང་བ་སྨིག་རྒྱུ་
ལ་སོགས་པའི་རྟགས་བཞི་རིམ་པ་བཞིན་དུ་ཤར་བའི་རྗེས་སུ་སྣང་བ་ལ་སོགས་པའི་སྟོང་པ་བཞི་ཤར་བ་ངོ་ཤེས་པར་བྱ་སྟེ། ཐམས་ཅད་སྟོང་པ་འོད་གསལ་གྱི་དུས་སུ་འོད་གསལ་གྱི་སྟོང་པ་ཡུན་རིང་དུ་བསྒོམས་ལ། དེའི་བཞོན་པ་རླུང་དང་བཅས་པ་ལས་ལུགས་
བཟློག་གི་ཉེར་ཐོབ་འགྲུབ་པའི་དུས་སུ་རང་ཉིད་རྡོ་རྗེ་འཆང་ཡབ་ཡུམ་གྱི་སྐུར་ལྡང་བར་བྱའོ། སྙམ་པའི་འཕེན་པ་བཏང་ནས། སྙིང་ཁའི་མི་ཤིགས་པ་ལ་རྡོར་བཟླས་བྱེད་བཞིན་པའི་ངང་ནས་གཉིད་ལོག་ན་འཕེན་པ་དང་མཐུན་པར་རིམ་པ་དེ་དག་འབྱུང་
བར་འགྱུར་རོ། །དང་པོ་ལན་འགའ་ཡར་མ་བྱུང་ཡང་མྱུར་དུ་ངེས་པར་འོང༌། རྡོར་བཟླས་ཀྱིས་མཚོན་པའི་སྙིང་ཁར་མི་ཤིགས་པ་ལ་རླུང་སྡུད་པའི་གཞན་ཐམས་ཅད་ཀྱིས་ཀྱང་དེ་ལྟར་ནུས་སོ། །གོམས་པ་མཐུ་ཅན་དུ་སོང་ནས་ཁམས་མ་སྙོམས་པ་ལ་
སོགས་པའི་རྐྱེན་བྱུང་ན་ལམ་གྱི་འོད་གསལ་དང་བསྲེ་ནུས་པའི་ཚད་ནི། ཞག་མང་རབ་ཀྱི་བར་དུ་གཉིད་ཆག་པའམ། བཅག་ནས་གཉིད་ཤིན་ཏུ་གྲོ་བའི་དུས་སུ་འཕེན་པ་དང༌། རྡོར་བཟླས་སོགས་གོང་ལྟར་བྱས་ཏེ།  གཉིད་ལོག་ན་རིམ་པ་སྔ་མ་རྣམས་ཇི་ལྟ་བ་

བཞིན་འོང་མི་འོང་ལན་མང་རབ་ཀྱི་བར་དུ་ཚད་ནས་ངེས་ཅན་དུ་འོང་བར་སྣང་ནས་ད་དུས་ཀྱི་སྟོང་པ་བཞི་དང་གཉིད་དུས་ཀྱི་སྟོང་པ་བཞི་བསྒོམས་པའི་སྟོབས་ཀྱིས་འཆི་བའི་དུས་ཀྱི་ས་ཆུ་ལ་ཐིམ་པ་ནས་གཟུང་སྟེ། འཆི་བའི་འོད་གསལ་
གྱི་བར་དུ་ཇི་ལྟ་བ་བཞིན་དུ་ངེས་ནས་འཆི་བའི་འོད་གསལ་གྱི་ངོ་བོར་སྐྱེས་ནས་དེས་སྟོང་ཉིད་བསྒོམ་པ་ངེས་པར་འོང་ངོ་། །གཉིད་ཀྱི་འོད་གསལ་རྡོ་རྗེ་འཆང་གི་སྐུར་ཡིད་ངོར་ལངས་པའི་རྨི་ལམ་གྱི་དུས་སུ་འཕེན་པ་དང་། རྡོར་བཟླས་སོགས་ཀྱི་
མཐུས་ཐབས་སྔ་མ་བཞིན་དུ་བྱས་ན། ཡང་གཉིད་དུ་སོང་ནས་སྨིག་རྒྱུ་ནས་གཉིད་ཀྱི་འོད་གསལ་གྱི་བར་སྔ་མ་བཞིན་དུ་འཆར་ལ། ཡང་རྨི་ལམ་དུ་འགྲོ་བར་རྩོམ་ན་འོད་གསལ་ལས། རྡོ་རྗེ་འཆང་གི་སྐུར་ལངས་ནའང༌། སྔ་མ་བཞིན་དུ་
སྟོང་པ་བཞི་འདྲེན་པའི་ཐབས་བྱའོ། །དེ་མ་ནུས་པའི་རྨི་ལམ་ལས་ལྡང་དགོས་པ་བྱུང་ན། རང་ཉིད་སྤྲུལ་སྐུ་རྡོ་རྗེ་འཆང་ཡབ་ཡུམ་གྱི་སྐུར་ལྡང་བར་བྱའོ། །བར་དོ་དང་བསྲེ་ནུས་པའི་ཚད་ནི་ཐབས་སྔ་མ་རྣམས་ལ་བརྟེན་ནས་གཉིད་ཀྱི་འོད་
གསལ་ལས་རྡོ་རྗེ་འཆང་ཡབ་ཡུམ་གྱི་སྐུར་ལྡང་ནུས་མི་ནུས་བརྟག་པ་སྔ་མ་བཞིན་བྱས་པའི་ཚེ་རྡོ་རྗེ་འཆང་གི་སྐུར་ཡིད་ངོར་ངེས་ཅན་དུ་ལྡང་ནུས་ན་སད་དུས་དང་གཉིད་དུས་ཀྱི་སྟོང་པ་བཞི་གོམས་པའི་མཐུས་འཆི་བའི་འོད་གསལ་
གྱི་བྱང་སེམས་ལས་ལུགས་བཟློག་ཉེར་ཐོབ་འགྲུབ་པའི་དུས་སུ་བར་དོའི་ལུས་ཡིད་ངོར་རྡོ་རྗེ་འཆང་ཡབ་ཡུམ་གྱི་སྐུར་ངེས་པར་ལྡང་བར་ནུས་སོ། །འདིས་ནི་འཆི་བའི་སྔོན་དུ་འཕེན་པ་དང༌། རྡོར་བཟླས་སོགས་ཀྱིས་ཐབས་བྱས་པའི་

མཐུས་འཆི་བའི་འོད་གསལ་རྡོ་རྗེ་འཆང་གི་སྐུར་ལངས་པའི་གནད་ཀྱིས་བར་དོའི་ལུས་ཡིད་ངོར། རྡོ་རྗེ་འཆང་དུ་ལངས་པའི་སྙིང་ཁར་སྔ་མ་བཞིན་དུ་རྡོར་བཟླས་སོགས་ཀྱི་ཐབས་བྱས་པས། སྔར་བཞིན་སྟོང་པ་བཞི་དྲངས་པའི་མཐར་རྡོ་རྗེ་
འཆང་གི་སྐུར་ལྡང་བ་ལན་མང་དུ་བྱེད་པ་ནི། བར་དོའི་དགེ་སྦྱོར་གྱི་གཙོ་བོ་ཡིན་ནོ། །དེ་ནས་འཕོ་བའི་རྣལ་འབྱོར་བྱས་ནས། སྐྱེས་གནས་བསྡམས་ཏེ་རིག་པ་འཛིན་པའི་རྟེན་ཁྱད་པར་ཅན་དུ་སྐྱེ་བས་རིག་འཛིན་གྱི་གཙོ་བོར་གྱུར་ཏེ། སྐྱེ་བ་གཞན་
ལེན་པ་རིམ་གྱིས་ཚེ་དེ་ལ་ཕྱག་རྒྱ་ཆེན་པོ་ཐོབ་པ་ནི། སྐྱེ་བ་བརྒྱུད་ནས་འཚང་རྒྱ་བའི་གཙོ་བོ་ཡིན་ནོ། །རིམ་པ་འདི་རྣམས་ད་ལྟར་གྱི་གང་ཟག་གིས་རླུང་སྟོབས་ཀྱིས་སྟོང་པ་བཞི་འདྲེན་ནུས་པ། རྣམས་ཀྱིས་འབད་ནས་བསྒྲུབ་བོ། །རྨི་ལམ་གྱི་དུས་སུ་
སྙིང་ཁར་རླུང་སྡུད་པའི་ཐབས་བྱས་ནས། སྟོང་པ་བཞི་འཁོར་མར་དྲངས་པའི་མཐར་འོད་གསལ་ལ་རྡོ་རྗེ་འཆང་གི་སྐུར་ལྡང་བ་འཁོར་མར་འོང་བ་ནི། རྨི་ལམ་གྱི་དགེ་སྦྱོར་གྱི་གནད་མཐར་ཐུག་པ་ཡིན་ཅིང༌། སད་དུས་ཀྱི་སྟོང་པ་བཞི་
ཡང་མཐུ་ཅན་དུ་འགྲོ་ལ་ཤིན་ཏུ་སྤྲོས་མེད་ཀྱི་སྤྱོད་པའི་དུས་སུ། ཟ་བ་དང་འཆག་པར་འགྲོ་བ་མ་གཏོགས་གཉིད་འབའ་ཞིག་ལོག་པར་བཤད་པས་ཀྱང༌། འདི་རྣམས་ལ་ངེས་པ་ཆེན་པོ་རྙེད་པར་འགྱུར་རོ། །གཉིད་ཀྱི་སྟོང་པ་བཞི་འདྲེན་པའི་
ཐབས་སྔར་བཤད་པ་འདི་རྣམས་རྨི་ལམ་གྱི་དུས་ཀྱི་སྟོང་པ་བཞི། འཆི་བའི་དུས་ཀྱི་སྟོང་པ་བཞི་དང་བར་དོའི་དུས་ཀྱི་སྟོང་པ་བཞི་འདྲེན་པའི་སྐབས་རྣམས་སུ་ཡང་ཁ་སྤོ་བ་ལེགས་པར་ཤེས་པར་གྱིས་ཤིག །ད་ནི་རྨི་ལམ་གྱི་ལུས་ལྷ་སྐུར་

ལྡང་ལུགས་ཁྱད་པར་ཅན་གཅིག་འདུས་པ་དེ་བླ་མས་ཞིབ་ཏུ་བསྟན་པར་བྱ་སྟེ། དེ་ནི་རྨི་ལམ་གྱི་གདམས་ངག་གིའང་སྙིང་པོ་ཡིན་ལ། ཁྱད་པར་དུ་རྨི་ལམ་ལ་བརྟེན་ནས་བར་དོ་སྒྱུ་མ་ཟིན་པའི་ཡང་ཐབས་བླ་ན་མེད་པ་ཡིན་ནོ། །རྨི་
ལམ་གྱི་ལུས་སྒྱུ་མའི་སྐུར་ལྡང་བ་ལ། གནས་རྒྱུ་དུས་འབྲས་བུའི་ཁྱད་པར་དང་བཞི་ཡོད་པའི་དང་པོ་ནི། སྙིང་ཁའི་རྩ་མདུད་ཀྱི་དབུས་དྷཱུ་ཏཱིའི་ནང་གི་ཐིག་ལེ་དཀར་དམར་གའུ་ཁ་སྦྱོར་གྱི་ཚུལ་དུ་ཡོད་པ་ལས་ལྡང་བར་བྱའོ། གཉིས་པ་ནི་དེའི་
ནང་ན་གཞིའི་འོད་གསལ་སྲོག་གི་རླུང་ལྡང་བ་དང་། ཡིད་ཀྱི་ཤེས་པ་ཤིན་ཏུ་ཕྲ་བ་གཉིས་ངོ་བོ་དབྱེར་མེད་པ་ལམ་གྱི་འོད་གསལ་གྱི་ངོ་བོར་བསྐྱེད་ནས་ལྡང་པའོ། གསུམ་པ་ནི། སྟོང་པ་སྔ་མ་རྣམས་རིམ་པ་བཞིན་དུ་ཐིམ་ནས་ཐམས་ཅད་སྟོང་
པ་འོད་གསལ་གྱི་ཡེ་ཤེས་ཀྱི་རྗེས་ལ་ལུགས་འབྱུང་གི་འོད་གསལ་གྱི་རླུང་སེམས་ལས་ལུགས་ལྡོག་གི་ཉེར་ཐོབ་འགྲུབ་པའི་དུས་སུ་ལྡང་བའོ། །བཞི་པ་ནི། རིམ་པ་གསུམ་པའི་སྒྱུ་ལུས་མ་གྲུབ་ཚུན་ཆད་དུ་དང་པོའི་མགོན་པོ་རྡོ་རྗེ་འཆང་ཡབ་ཡུམ་གྱི་
སྐུར་ཡིད་ངོར་ལྡང་བར་བྱའོ། །སད་དུས་གཉིད་རྨི་ལམ་གྱི་སྟོང་པ་བཞི་དྲངས་ནས་སྒྱུ་ལུས་མན་ཆད་ཐམས་ཅད་དུ་ལྡང་ལུགས་ཁྱད་པར་བཞི་དང་ལྡན་པ་འདི་དགོས་ཏེ།  གཞི་ལ་འཆི་བའི་སྟོང་པ་བཞིའི་མཐར་བར་དོ་འགྲུབ་པ་དང་སེམས་
དབེན་གྱི་ཐམས་ཅད་སྟོང་པའི་འོད་གསལ་ལས་རིམ་པ་གསུམ་པའི་སྒྱུ་ལུས་འགྲུབ་པ་དང་དོན་གྱི་འོད་གསལ་ལས་རིམ་པ་ལྔ་པའི་སྒྱུ་ལུས་འགྲུབ་པ་རྣམས་ལ་ཡིད་ངོར་མ་གཏོགས་ཁྱད་པར་བཞི་ལྡན་དགོས་པ་ཡིན་ནོ། །འོན་ཀྱང་

གཞི་ལ་འཆི་བའི་འོད་གསལ་ལམ་གྱི་འོད་གསལ་གྱི་ངོ་བོར་སྐྱེས་པའང་མེད་དོ། །དེ་དག་ནི་གཙོ་བོར་རླུང་སྟོབས་ཀྱིས་སྟོང་པ་བཞི་འདྲེན་ནུས་པ་ཡན་ཆད་ཀྱི་དབང་དུ་བྱས་ནས་བཤད་པ་ཡིན་ནོ། །ཞོར་ལ་ད་ལྟར་གྱི་གང་ཟག་རྨི་ལམ་འདུན་པས་
འཛིན་པ་རྣམས་ཀྱི་བྱ་བའི་རིམ་པ་ནི། སྤྱིར་ལམ་ཐུན་མོང་བ་དང༌། ཐུན་མོང་མ་ཡིན་པའི་རྣམ་གཞག་ཁྱད་པར་དུ་བླ་མེད་ཀྱིས་དབང་དང་བསྐྱེད་རྫོགས་ཀྱི་གོ་ཡུལ་དང༌། རིམ་པ་ལྔའི་གོ་རིམ་སོགས་འདི་ནས་བཤད་པའི་བསྲེ་བའི་གོ་ཡུལ་
ལག་ཏུ་ལེན་པའི་རིམ་པ་རྣམས་ལུས་དབེན་ནས་བཟུང་སྟེ་མི་སློབ་པའི་ཟུང་འཇུག་མ་ཐོབ་ཀྱི་བར་དུ་གཞི་སོ་སོ་ལ་ཁ་སྤོ་ཚུལ་རྣམས་ལེགས་པར་དམིགས་ཕྱེད་པར་བྱ་སྟེ་ཤར་སྒོམ་ཡན་ཆད་ཀྱིས་ཐུན་བཞིར་འབད་པས་བསྐྱང་བར་བྱའོ། །རྨི་ལམ་
འདུན་པས་ངེས་ཅན་དུ་ཟིན་པའི་རིགས་ཡིན་ན། སད་དུས་སུ་རླུང་སྟོབས་ཀྱིས་སྟོང་པ་བཞི་འདྲེན་ནུས་པས་ཀྱང་རྨི་ལམ་ཟིན་མ་ཐག་གོང་དུ་བཤད་པའི་འཕེན་པ་རྣམས་བཏང་ནས་རྡོར་བཟླས་སོགས་ཀྱི་སྙིང་ཁའི་མི་ཤིགས་པའི་ཐིག་ལེ་ལ་གནད་དུ་
བསྣུན་པའི་ཐབས་ལན་མང་དུ་བྱས་ན། དང་པོའི་དུས་སུ་རླུང་ཞུགས་གནས་ཐིམ་གསུམ་བྱུང་བའི་སྟོང་པ་བཞི་འདྲེན་མ་ནུས་ཀྱང༌། མྱུར་དུ་སྟོང་པ་བཞི་འདྲེན་ནུས་པ་ཞིག་འོང་བ་ཡིན་ནོ། །རྨི་ལམ་གྱི་དུས་སུ་རླུང་རགས་པ་འགའ་ཞིག་འདུས་
ཡོད་པའི་སྟོབས་ཀྱིས་རྡོར་བཟླས་ཀྱི་རླུང་སྡུད་པ་ཡང་སད་དུས་ལས་ཆེས་སླ་བའི་ཕྱིར་རོ། །དེ་ལྟར་རྨི་ལམ་གྱི་དུས་སུ་རྡོར་བཟླས་སོགས་ཀྱི་ཐབས་ལ་བརྟེན་ནས་དྷཱུ་ཏཱིར་ཞུགས་གནས་ཐིམ་གསུམ་བྱུང་བས་དྲངས་པའི་སྟོང་པ་བཞི་ལན་

འགའ་ཡར་ཉམས་སུ་མྱོང་ནས་ད་སད་དུས་སུ་ཡང༌། རྡོར་བཟླས་སོགས་ཀྱི་ཐབས་ལ་བརྟེན་ནས་དྷཱུ་ཏཱིར་ཞུགས་གནས་ཐིམ་པའི་སྟོང་པ་བཞི་མྱུར་དུ་འདྲེན་ནུས་སོ། །འདི་ནི་ད་ལྟར་གྱི་གང་ཟག་བརྩོན་འགྲུས་དང་ལྡན་པ་རྣམས་ཀྱིས་
འབད་ནས་ཉམས་སུ་བླང་ན་དལ་བ་དོན་དང་ལྡན་པ་བྱར་ཡོད་དོ། །དེ་ལྟར་མི་ནུས་པའི་ད་ལྟར་གྱི་གང་ཟག་རྣམས་ཀྱིས་རྫོགས་རིམ་ལམ་རྣམ་དག་དམིགས་ཕྱེད་པའི་སྟེང་དུ་གོང་དུ་བཤད་པའི་སྐོར་རྣམས་ཞིབ་ཏུ་ངེས་པར་བྱས་ནས། ཐོག་མར་ལམ་
འདི་རྣམས་རྒྱུད་ལ་སྐྱེ་བའི་ཕྱིར་དུ་བླ་མ་དང་ཡི་དམ་དབྱེར་མེད་དུ་བྱས་ནས། གསོལ་བ་གདབ་སྒོ་གསུམ་གྱི་དགེ་བ་གང་བྱེད་ཐམས་ཅད་ལམ་འདི་རྣམས་རྒྱུད་ལ་སྐྱེ་བའི་ཕྱིར་ལམ་གྱི་ངོ་བོ་དང་ཡན་ལག་བསྲེ་བའི་སྐོར་རྣམས་ཤར་སྒོམ་
གྱི་ཐུན་བཞིར་འབད་ནས་ཉམས་ལེན་རྡོར་བཟླས་སོགས་ལ་འབད། དེ་ལྟར་བྱས་ན་སྒྲུབ་པ་པོ་གསང་སྔགས་རྒྱ་ཆེ་བ་འགའ་ཞིག་གིས་འཆི་བ་འོད་གསལ་དང་བར་དོ་སྒྱུ་ལུས་དང་བསྲེ་ནུས་པ་ཕལ་ཆེར་འོང་བས། ཚུལ་དེར་འབད་པར་
བྱའོ། །ད་ནི་ད་ལྟར་གྱི་གང་ཟག་རྣམས་ཀྱིས་ལམ་ཐུན་མོང་དུ་ཁྱད་པར་དུ་སྔགས་བླ་མེད་ཀྱི་ལམ་གྱི་གོ་ཡུལ་དང༌། ཉམས་སྣང་གི་རིགས་ཀྱི་ནུས་པ་འཇོག་པའི་ཚུལ་མདོ་ཙམ་བརྗོད་པར་བྱའོ། །དེ་ལ་མདོ་སྔགས་ཀྱི་ལམ་གྱི་ཐུན་མོང་བ་དང༌།
ཐུན་མོང་མ་ཡིན་པའི་གོ་རིམ། གྲངས་ངེས། བྱེད་ལས། ས་མཚམས་སོ་སོའི་མྱོང་བ་འདོན་ཚུལ། ཕུན་སུམ་ཚོགས་པའི་ཡན་ལག་དུ་མེད་མི་རུང་གི་ཡན་ལག་གཉིས་ལས། བློས་ལྕོགས་ན་ཕུན་སུམ་ཚོགས་པའི་ཡན་ལག་

རྣམས་མཐའ་དག་པར་ཁོང་དུ་ཆུད་པར་བྱ། མ་ལྕོགས་ན། མེད་མི་རུང་གི་ཡན་ལག་ཐུན་མོང་བ་བདག་སོགས་ནམ་མཁའ་དང་མཉམ་པའི་སེམས་ཅན་ཐམས་ཅད་འཁོར་བ་ཐོག་མ་མེད་པ་ནས་འཁོར་བ་སྡུག་བསྔལ་གྱི་རྒྱ་མཚོ་ཆེན་པོར་ཡུན་རིང་
དུ་འཁྱམས་པས་ཡིད་སྐྱོ་བ་དང༌། ད་དུང་གཏིང་ནས་མ་ཐོན་པས་ཤིན་ཏུ་འཇིགས་པས་ངེས་འབྱུང་གི་བློ་བསྐྱེད་པ་དང༌། མགོན་པོ་ཀླུ་སྒྲུ་ཡབ་སྲས་ཀྱི་རིགས་པའི་ལམ་ནས་དྲངས་པའི་གང་ཟག་དང་ཆོས་ལ་བདག་མེད་པའི་ལྟ་བ་ཕུ་ཐག་
ཆོད་པ་བཙལ་ནས། མཉམ་གཞག་ནམ་མཁའ་ལྟ་བུའི་སྟོང་ཉིད་དང༌། ཀུན་རྫོབ་སྒྱུ་མ་ལྟ་བུའི་སྟོང་ཉིད་སྦྱོང་བ་དང༌། རང་གཞན་སྡུག་བསྔལ་དང་བྲལ་བ་དང་བདེ་བ་དང་ལྡན་པའི་ཕྱིར་དུ་སྨོན་སེམས་ཆོ་གས་གཟུང་ནས་བསླབ་བྱ་རྣམས་ལ་
སློབ་ཅིང་བྱང་ཆུབ་སེམས་དཔའི་སྤྱོད་པ་ལ། སློབ་འདོད་སྦྱོང་རགས་པ་ཉམས་འོག་ཏུ་ཚུད་པ་དང༌། འཇུག་སྡོམ་གཟུང་ནས་ལས་དང་པོ་པའི་སྤྱོད་པ་རྣམས་ལ་སློབ། ཐུན་མོང་མིན་པ་སྔགས་བླ་མེད་ཀྱི་རྒྱུད་སྡེ་ཁུངས་ཐུབ་ནས་བཤད་
པའི་དབང་བཞི་རྣམ་པར་དག་པ་ཅིག་གིས་རང་གི་རྒྱུད་བསྐྱེད་རྫོགས་གཉིས་ཀྱི་སྣོད་རུང་དུ་བསྒྲུབ། དེའི་དུས་སུ་ཁས་བླངས་པའི་རྩ་བའི་ལྟུང་བ་རྣམས་སྲོག་བསྡོམས་བྱས་ནས་བསྲུང་ཞིང་ཡན་ལག་གི་ལྟུང་བས་མ་གོས་པ་ལ་འབད།
གལ་ཏེ་ལྟུང་བ་བྱུང་ན་ཕྱིར་བཅོས་ཀྱི་ཆོ་གས་དག་པར་བྱས་ལ། ཕྱིན་ཆད་སྡོམ། དཔལ་གསང་བ་འདུས་པ་དང༌། དཔལ་འཁོར་ལོ་བདེ་མཆོག་གཉིས་ལ་སོགས་པས། བླ་མེད་ཀྱི་བསྐྱེད་རྫོགས་གཞི་ལམ་གྱི་རྣམ་གཞག་

མ་ལུས་པར་གསལ་བ་རྗེ་རིན་པོ་ཆེས་མཛད་པའི་བསྐྱེད་རྫོགས་ཀྱི་གོ་ཡུལ་དམིགས་ཕྱེད་པ་བཙལ་ལ། ལམ་དེ་རྣམས་ཀྱི་མྱོང་བ་རྒྱུད་ལ་སྐྱེ་བའི་འདུན་པ་ཤུགས་དྲག་ལ་རྒྱུན་རིང་བ་ལན་མང་དུ་སྦྱང༌། ཁྱད་པར་གདམས་ངག་གི་
ལུས་ཡོངས་སུ་རྫོགས་པར་སྟོན་པའི་བླ་མ་དེ་ལ་རང་དང་ཆོས་ཀྱིས་འབྲེལ་བའི་བླ་མ་ཐམས་ཅད་དང༌། གཞན་ཡང་བརྒྱུད་པའི་བླ་མ། སངས་རྒྱས་བྱང་སེམས། ཡི་དམ་ཆོས་སྐྱོང་མ་ལུས་པ་སྤྱན་དྲངས་ལ་བསྟིམ། རང་གི་ལྷག་པའི་ལྷ་གང་ཡིན་
དང༌། ངོ་བོ་དབྱེར་མེད་དུ་བྱས་ཏེ། དེ་རྣམ་ལ་ལྷག་པའི་ལྷར་སྣང་ཡང༌། ངོ་བོ་བླ་མ་ཡིན་པར་མོས་ནས། ལམ་ཐུན་མོང་དང་ཐུན་མོང་མིན་པའི་གོ་ཡུལ་དང༌། མྱོང་བ་རྣམས་དེ་ནས་བཟུང་སྟེ། སངས་རྒྱས་མ་ཐོབ་ཀྱི་བར་དུ་རྒྱུན་ཆད་མེད་པར་སྐྱེ་
བའི་གསོལ་བ་འདེབས། འདུན་པ་དྲག་པོ་འཐུན་གྱི་ཐོག་མཐར་ལན་ཉེར་གཅིག་རེ་བྱ། བླ་མ་དང་ཡི་དམ་ཆོས་སྐྱོང་རྣམས་ལ་བློ་ལིངས་སྐྱུར་བྱས་པའི་རེ་ལྟོས་ཆེན་པོ་བྱས་པའི་མོས་གུས་ཆེན་པོ་སྤྱོད་ལམ་ཐམས་ཅད་དུ་བྱ། ལམ་གྱི་
ཁྱད་པར་གོང་མ་རྒྱུད་ལ་སྐྱེ་བ་ལ། བརྩོན་འགྲུས་ཁྱད་པར་ཅན་དགོས་པས། གོང་དུ་བཤད་པའི་གོ་ཡུལ་དང༌། མྱོང་བ་རྣམས་བསྐྱེད་པའི་གུས་སྦྱོར་དང༌། རྟག་སྦྱོར་གྱི་བརྩོན་འགྲུས་ཕུན་སུམ་ཚོགས་པ་སྐྱེ་བའི་གསོལ་བ་དྲག་ཏུ་གདབ་ཅིང༌། 
འདུན་པ་མང་དུ་སྦྱང༌། ཚེ་གཅིག་ལ་རྡོ་རྗེ་འཆང་གི་གོ་འཕང་མྱུར་དུ་ཐོབ་པའི་གྲོགས་ཀྱི་གཙོ་བོ་ཕྱག་རྒྱ་མཚན་ཉིད་ཐམས་ཅད་ཡོངས་སུ་རྫོགས་པ་དང༌། དབང་པོ་གཉིས་མཉམ་པར་སྦྱོར་བ་དང་། ལུས་ལ་གནད་དུ་བསྣུན་པའི་ཐབས་གཉིས་ལ་བརྟེན་

ནས་རླུང་དྷཱུ་ཏཱིར་ཞུགས་གནས་ཐིམ་གསུམ་འབྱུང་བའི་ལྷན་སྐྱེས་ཀྱི་སྟོང་ཉིད་སྒོམ་པ་དང༌། སྔར་བཤད་པ་ལྟར་ཁྱད་པར་གཞི་ལྡན་གྱིས་ལངས་པའི་སྒྱུ་མའི་སྐུ་དང༌། བདེ་སྟོང་དབྱེར་མེད་གཉིས་ཀྱི་གཏམ་ཐོས་པ་ཙམ་གྱིས་ལུས་ཀྱི་བ་སྤུ་ལྡང་མིག་
ནས་འཆི་མ་འབྱུང༌། ནང་དུ་དགའ་བ་ཡང་དང་ཡང་དུ་སྐྱེ་ཞིང་དེས་ལུས་ཀྱང་བདེ་བ་གཅིག་གི་བར་དུ་སྦྱང༌། རང་རྒྱུན་དུ་གསོལ་བ་འདེབས་པའི་བླ་མ་ཡི་དམ་ཆོས་སྐྱོང་རྣམས་ཀྱིས་ཐོག་དྲངས་པའི་སངས་རྒྱས་བྱང་སེམས་ལྷན་སྐྱེས། ཞིང་སྐྱེས། 
སྔགས་སྐྱེས་ཀྱི་ཕྱག་རྒྱ་རྣམས་སྤྲིན་གྱི་ཕུང་པོ་བཞིན་དུ་འདུས་ནས་གོང་དུ་བཤད་པའི་གོ་བ་དང༌། མྱོང་བ་རྣམས་རྒྱུད་ལ་མྱུར་དུ་སྐྱེ་བའི་བར་དུ་རྒྱུད་བྱིན་གྱིས་རློབ། ཕྱག་རྒྱ་གསུམ་གྱིས། བདེ་བ་ཆེན་པོ་རྒྱུན་ཆད་མེད་པར་རྒྱུད་ལ་སྐྱེ་བའི།  གྲོགས་
རྨི་ལམ། ཉམས་སྣང༌། མངོན་སུམ་ཐམས་ཅད་དུ་མཛད་པའི་གསོལ་བ་དྲག་ཏུ་གདབ་ཅིང་འདུན་པ་མང་དུ་སྦྱང༌། བླ་མེད་ཀྱི་ལམ་གྱི་གཙོ་བོ་བདེ་སྟོང་དབྱེར་མེད་སྒྱུ་མའི་སྐུ་གཉིས་ཡིན་པ་འདི་དཔལ་དུས་ཀྱི་འཁོར་ལོ་མ་གཏོགས། བླ་མེད་ཀྱི་རྒྱུད་
སྡེ་ཐམས་ཅད་ཀྱི་སྙིང་པོ་ཡིན་པས། འདི་གཉིས་ལ་ནན་ཏན་བསྐྱེད། བདེ་སྟོང་སྦྱོར་བ་དུས་འཁོར་གྱིའང་གཙོ་བོ་ཞིག་ཡིན་ནོ། །དཔལ་དུས་ཀྱི་འཁོར་ལོ་སྒྲུབ་པའི་ཐབས་རྫོགས་པའི་རིམ་པ་སྦྱོར་བ་ཡན་ལག་དྲུག་ལ་རིམ་པ་གསུམ་པའི་སྒྱུ་
ལུས་ཀྱི་དོད་ཐུབ། ཚེ་གཅིག་ལ་མཆོག་གི་དངོས་གྲུབ་འགྲུབ་པའི་ཐབས་ཁྱད་པར་ཅན་ཅིག་ཡོད་པ་འདི་ཤེས་ནས་འདུན་པ་སྦྱོང་བ་གལ་ཆེ། དེ་ཡང་སོར་བསམ་གཉིས་ནས་ཆ་མཐུན་པ་འོང་ཡང༌། ཁྱད་པར་ཅན་མི་འོང༌། སྲོག་འཛིན་

གཉིས་ཀྱི་མཐར་རྗེས་དྲན་གྱི་སྐབས་སུ་ཡོང་བས་ཚུལ་དེ་ཤེས་དགོས། དེ་མན་ཆད་དུ་བསྒྲུབ་ཚུལ་ཁྱད་པར་ཅན་ཅིག་ཡོད་པ་བྱས་ན་བརྟན་པ་འོང༌། དེའི་ཚུལ་ཅུང་ཟད་བཤད་ན། རྒྱུད་འགྲེལ་གཉིས་ནས། ཁྱིམ་པ་ཉིན་
རེ་བཞིན་འཁྲིག་པ་བསྟེན་པ་དང༌། རབ་བྱུང་རྨི་ལམ་དུ་བྱང་སེམས་དབང་པོའི་སྒོ་ནས་ཕྱིར་འཕོས་ན། བབས་པའི་དགོས་པ་མི་འགྲུབ་པས་མི་འཕོ་བའི་ཐབས་ལ་རང་སྟོབས་ཀྱིས་མི་འཕོ་བ་ཅིག་དང༌། གཞན་སྟོབས་ཀྱིས་མི་འཕོ་བ་གཉིས་
ཡོད་པ་ལས། རླུང་དང་ཕྱག་རྒྱ་མ་གཉིས་ཀྱིས་མི་འཕོ་བ་ནི་འདིར་གཙོ་བོ་མ་ཡིན་ཞིང༌། རང་སྟོབས་ཀྱིས། མི་འཕོ་བ་ཅིག་དགོས་པ་དེ་ནི། སྟོང་གཟུགས་ཕྱག་རྒྱ་ཆེན་པོ་ཁོ་ནས་ནུས་ཀྱི། གཞན་གྱིས་མི་ནུས་པའི་ཕྱིར་རོ། །དེ་ལ་སྟོང་པ་ཉིད་ཀྱི་
གཟུགས་རང་གི་སེམས་མ་བརྟགས་པར་དཔལ་དུས་ཀྱི་འཁོར་ལོ་ཡབ་ཡུམ་དུ་སྣང་བ་ཅིག་དགོས། དེ་ཡང་སྲོག་འཛིན་མན་ཆད་དུ་བསྒྲུབ་ཚུལ་ཁྱད་པར་ཅན་གྱིས་སྒྲུབ་ན་མ་གཏོགས་ནམ་འདོད་དུ་མི་འོང་བ་རྗེས་དྲན་དུ་འོང་བས། 
རང་གི་སེམས་མ་བརྟགས་པར་དུས་ཀྱི་འཁོར་ལོ་ཡབ་ཡུམ་དུ་སྣང་བའི་སྟོང་གཟུགས། ཡབ་ཡུམ་གཉིས་སྙོམས་པར་ཞུགས་པའི་བྱང་ཆུབ་ཀྱི་སེམས་རིམ་གྱིས་བབ་ནས། ནོར་བུའི་རྩེར་བརྟན་པར་བྱས་པས། ཕྱིན་ཆད་མི་འགྱུར་
བའི་བདེ་བ་སྐད་ཅིག་མ་ཉི་ཁྲི་ཆིག་སྟོང་དྲུག་རྒྱ་རིམ་བཞིན་དུ་སྐྱེ་ལ། མི་འགྱུར་བའི་བདེ་བ་སྐྱེ་རེས་ཀྱི་བདེ་བ་དེས་སྟོང་ཉིད་ངེས་པའི་བདེ་སྟོང་དབྱེར་མེད་ཡུན་རིང་དུ་བསྒོམ་དགོས་ཤིང་། དེ་ལ་སྟོང་གཟུགས་ཕྱག་རྒྱ་ཆེན་

པོ་ལ་བརྟེན་ནས། བྱང་སེམས་ནོར་བུ་ནས་གཙུག་གཏོར་གྱི་བར་དུ་ཐམས་ཅད་བྱང་ཆུབ་ཀྱི་སེམས་ཀྱིས་གང་བ་ན། གསེར་འགྱུར་རྩིས་ལྕགས་ལ་སོགས་པའི་ཁམས་རྣམས་ཟོས་པ་ན་གསེར་འགྱུར་གྱི་རྩི་ཡང་མེད་ལ། ལྕགས་ལ་
སོགས་པའི་ཁམས་ཀྱང་མེད་པར། གསེར་གྱི་ཁམས་སུ་འགྱུར་བ་བཞིན་དུ་བྱང་ཆུབ་ཀྱི་སེམས་ཀྱིས་ཐ་མལ་གྱི་ཕུང་ཁམས་སྐྱེས་མཆེད་རྣམས་ཟོས་པ་ན། བྱང་སེམས་ཀྱང་མེད་ལ། ཕུང་ཁམས་སྐྱེ་མཆེད་ཀྱང་མེད་པར་སྒྲིབ་པ་
ཐམས་ཅད་ཟད་པའི་ཡེ་ཤེས་ཀྱི་ཁམས་སུ་འགྱུར་རོ། །དེའི་ཕྱིར་སྦྱོར་བ་ཡན་ལག་དྲུག་གི་སྒོ་ནས་མཆོག་བསྒྲུབ་པར་འདོད་པས། བྱང་སེམས་མི་ཉམས་པ་ལ། རྣམ་པ་ཐམས་ཅད་དུ་འབད། བླ་མེད་ཀྱི་རྫོགས་རིམ་གཞན་གྱི་སྒོ་
ནས་མཆོག་བསྒྲུབ་པའི་སྒྲུབ་པ་པོ་རྒྱུད་ཚོད་མཉམ་པ་རྣམས་ཀྱང༌། བྱང་སེམས་རྣམས་མ་ཉམས་ཀྱི་ཆ་ནས། བདེ་སྟོང་གི་ཏིང་ངེ་འཛིན་སྐྱེ་དཀའ་ལ། སྐྱེས་པ་ལ་ཡང༌། སྟོབས་ཆེ་ཆུང༌། མཆོག་འགྲུབ་པ་མྱུར་བུལ་གྱི་ཁྱད་པར་ཤིན་ཏུ་ཆེ་
བས་བྱང་སེམས་མ་ཉམས་པ་ལ་འབད། ལན་འགའ་ཡར་ཉམས་ཀྱང་སྒྱུ་ལུས་བསྒྲུབ་ཚུལ་གྱི་གནད་ཀྱིས་ཚེ་དེ་ལ་མཆོག་གཏན་མི་འགྲུབ་པ་མིན་ནོ། །ཚུལ་འདི་རྣམས་ཇི་ལྟ་བ་བཞིན་དུ་ཁོང་དུ་ཆུད་པར་བྱས་ནས། གསང་སྔགས་
བླ་མེད་ཀྱི་རིགས་ཀྱི་ནུས་པ་ཆེས་ཆེར་རྒྱས་པར་བྱའོ། །ལྷ་དང་བཅས་པའི་འཇིག་རྟེན་ཐམས་ཅད་ཀྱི་སྐྱབས་གནས་བདེ་བར་གཤེགས་པའི་རིང་ལུགས་པ་ཆེན་པོ་རྗེ་བཙུན་དམ་པ་བློ་བཟང་གྲགས་པའི་དཔལ་ཞེས་ས་གསུམ་ན་གྲགས་པ་

དེའི་ཞལ་གྱི་གདམས་པ་འགའ་ཞིག་གསལ་སྒྲོན་དང༌། ཁྲིད་ཡིག་གཉིས་དང་སྦྱར་ཏེ། སྤོང་བ་པ་ས་དྷུ་བྷ་དྲས། གདན་ས་ཆེན་པོ་དགེ་ལྡན་ཕྱོགས་ཐམས་ཅད་ལས་རྣམ་པར་རྒྱལ་བའི་གླིང་དུ་བྲིས་པ། དགེ་
ལེགས་འཕེལ་བར་གྱུར་ཅིག འདིས་ཀྱང་བསྟན་པ་དང་སེམས་ཅན་ལ་ཕན་པ་རྒྱ་ཆེན་པོ་འབྱུང་བར་གྱུར་ཅིག།         །།མཾགྷ་ལ་ཤུ་བྷཾ།།   

empty page
༄༅། །རྒྱུད་ཀྱི་རྒྱལ་པོ་དཔལ་གསང་བ་འདུས་པའི་རྫོགས་རིམ་རིམ་ལྔ་གདན་རྫོགས་ཀྱི་དམར་ཁྲིད་བཞུགས་སོ།། 

༄༅། །རྗེ་བཙུན་དམ་པ་དམིགས་པ་མེད་པའི་ཐུགས་རྗེ་ཆེན་པོ་དང་ལྡན་པ་རྗེ་བཙུན་འཇམ་པའི་དབྱངས་དང་གཉིས་སུ་མ་མཆིས་པ་རྣམས་དང༌། རྡོ་རྗེ་འཛིན་པའི་ས་བརྙེས་པ་
འཕགས་མཆོག་ཀླུ་སྒྲུབ་ཡབ་སྲས་བརྒྱུད་པ་དང་བཅས་པའི་ཞབས་ཀྱི་པདྨོ་ལ། དུས་ཐམས་ཅད་དུ་གུས་པ་ཆེན་པོས་ཕྱག་འཚལ་ཞིང་སྐྱབས་སུ་མཆིའོ། །བརྩེ་བ་ཆེན་པོས་སྐྱེ་བ་ཐམས་ཅད་དུ་རྗེས་
སུ་བཟུང་དུ་གསོལ་ལོ། །རྒྱུད་ཀྱི་རྒྱལ་པོ་དཔལ་གསང་བ་འདུས་པའི་རྩ་རྒྱུད་བཤད་རྒྱུད་ཆེན་པོ་དྲུག་གིས་བཀྲལ་བའི་དོན་འཕགས་པ་ཡབ་སྲས་ཀྱིས་རྒྱུད་དོན་མངོན་དུ་གྱུར་ནས་ལེགས་པར་གཏན་ལ་
ཕབ་པའི་ལམ་ལ་འཇུག་པའི་རིམ་པ་ལ། དང་པོར་སངས་རྒྱས་ཀྱི་ཐེག་པའི་བསམ་པ་ལ་བསླབ་པའི་ཚུལ། ཐེག་པ་ཆེན་པོ་གཉིས་ཐུན་མོང་གི་ལམ་གྱི་རིམ་པ་ལ་བསླབས་པས་དབང་རྣམས་ཀྱི་སྣོད་
རུང་དུ་སྒྲུབ་པ་དང༌། དེ་ནས་རྣམ་པར་དག་པའི་དབང་བཞིས་ལམ་རིམ་པ་གཉིས་ཉན་པ་དང་སྒོམ་པ་སོགས་ཀྱི་སྣོད་རུང་དུ་བྱ་བ་དང༌། དེ་ལྟར་སྣོད་དུ་རུང་ནས་ཁས་བླངས་པའི་དམ་ཚིག་དང་སྡོམ་

བདག་པར་བྱེད་པའི་ཚུལ་དང༌། དེ་ནས་ཐོག་མར་ཐུན་བཞིའི་རིམ་པས་རགས་པ་དྲན་པ་གཅིག་པའི་རྣལ་འབྱོར་ལ་བསླབ་པ་དང༌། དེ་ལ་ལོབས་ནས་ཕྲ་བ་རྟོག་པའི་རྣལ་འབྱོར་ལ་ཇི་ལྟར་
བསླབ་པ། ཡབ་སྲས་ཀྱི་སྒྲུབ་ཐབས་རྣམ་པ་བཞིའི་དོན། ལས་དང་པོ་པའི་ཏིང་ངེ་འཛིན་གྱི་རིམ་པ་རྣམས་ནི་གཞན་དུ་བཤད་ཟིན་པ་ལྟར་བྱའོ། །དེ་ལྟར་བསྐྱེད་པའི་རིམ་པ་ལ་ལེགས་པར་གནས་པ་དེས།
རིམ་པ་གཉིས་པ་རྫོགས་པའི་རིམ་པ་ལ་བསླབ་པའི་གྲུབ་ཆེན་གྱི་མན་ངག་མཐར་ཐུག་པ་ནི། རིམ་ལྔ་དང་སྤྱོད་བསྡུད་དང༌། རྣམ་གཞག་གི་ཕྱོགས་གཅིག་དང་ལས་མཐའ་རྣམ་འབྱེད་དང༌། རྒྱུད་
འགྲེལ་གྱི་སྦྱོར་བ་ཡན་ལག་དྲུག་དང༌། རྫོགས་རིམ་གྱི་རིམ་ལྔའི་བཤད་པ་མཛད་པ་རྣམས་ཡིན་ནོ། །དེ་ལྟ་ནའང་གཞུང་དེ་རྣམས་ཤིན་ཏུ་བརླིང་བས་ཕྱི་རབས་ཀྱི་གདུལ་བྱས། དེ་རྣམས་ལས་ཤིན་
ཏུ་གསལ་བའི་བླ་མ་དམ་པའི་མན་ངག་མེད་ན། མན་ངག་གི་གནད་རྫོགས་པར་མི་རྙེད་པས། འཕགས་ཡུལ་གྱི་མཁས་པ་དུ་མ་ལ་གཏུགས་ནས་ལེགས་པར་མནོས་པའི་ལོཙྪ་བ་ཆེན་པོ་

རྣམས་ཀྱི་མན་ངག་ཤིན་ཏུ་གལ་ཆེའོ། །དེ་ལ་ནི་རྗེ་མར་པ་དང་རྗེ་འགོས་ཀྱི་ལུགས་གཉིས་མཆོག་ཏུ་གྱུར་པ་ཡིན་ལ། འདིའི་མན་ངག་རྒྱུད་དང་འཕགས་སྐོར་གྱི་གཞུང་ལ་ལེགས་པར་གཏུགས་ནས་ངེས་པ་བསྐྱེད་པ་ལ་ནི། རྗེ་འགོས་ནས་བརྒྱུད་པའི་མན་ངག་གི་བཤད་
པ་རྣམས་དགོས་ཤིང༌། གཞུང་ནས་དངོས་སུ་ཟིན་པ་ཙམ་དུ་མ་ཟད་ཁོང་ན་གནས་པ་དུ་མ་གསལ་དུ་བཏང་ནས། ད་ལྟར་གྱི་གང་ཟག་གིས་ཉམས་སུ་ལེན་པའི་དམིགས་རིམ་ཁྱད་པར་ཅན་མང་པོའི་སྒོ་ནས་ངེས་པ་རྙེད་པ་ལ་ནི། རྗེ་མར་པའི་གདམས་ངག་རྣམས་དགོས་སོ། །
རྗེ་མར་པའི་གདམས་ངག་ཕལ་མོ་ཆེ་ལ་རྒྱ་གཞུང་གི་རྩ་ཚིག་རེ་ཡོད་ལ། རིམ་ལྔའི་མན་ངག་གི་རྩ་ཚིག་ནི་རིམ་ལྔ་བསྡུས་པ་གསལ་བ་ཉིད་ཡིན་གྱི། ཁ་གཡར་གཞན་འདུག་པ་ནི་སྤྱོད་བསྡུས་དང་འགལ་བ་ཆེན་པོ་ཡོད་པས་རྣམ་དག་མིན་ནོ། །རིམ་ལྔ་བསྡུས་པའི་མཇུག་
ཏུ། དཔལ་ལྡན་གསང་བ་འདུས་པའི་རྒྱུད། །འཕགས་པ་ཡབ་སྲས་རིམ་བཤད་པ། །དེ་ཉིད་དགོངས་པ་ནཱ་རོས་རྙེད། །འགྲེལ་པ་མཁན་གྱིས་མི་ཤེས་པས། །རྒྱུད་རྐྱང་བཤད་པ་བསྡུས་པ་ཉིད། །བྱིན་བརླབས་ལམ་འདི་ཐུན་མོང་མིན། །ཞེས་སྒྲོན་གསལ་ལ་ཟུར་ཟ་
བའི་ཚིག་འབྱུང་བ་ནི་ནཱ་རོ་པ་ལ་བསྟོད་ར་གཏོང་འདོད་ཀྱང་གཏོང་མི་ཤེས་པ་གཅིག་གིས་བཅུག་པར་སྣང་སྟེ་རྒྱུད་ཕྱི་མའི་འགྲེལ་པར་ནཱ་རོ་པས། ཕྱི་མའི་རྒྱུད་ཀྱི་དོན་གསལ་འདི། །སྒྲོན་མ་གསལ་བའི་རྗེས་འབྲངས་ནས། །ཀླུ་སྒྲུབ་མན་ངག་བཤད་པ་ཡིན། །ཞེས་
པ་དང༌། སློབ་དཔོན་ཀླུ་སྒྲུབ་འཕགས་པའི་ལྷ། །ཀླུ་ཡི་བྱང་ཆུབ་ཤཱཀྱའི་བཤེས། །ཟླ་བ་གྲགས་པ་ལ་སོགས་པའི། །མན་ངག་རིམ་པ་ལ་བརྟེན་ནས། །བདག་གིས་བགྱིས། ཞེས་གསུངས་པའི་ཕྱིར་རོ། །རྗེ་མར་པས་རྒྱ་གར་དུ་ལན་གསུམ་པ་ལ་པོར་ལན་བཞི་བྱོན་

ཏེ། རྒྱ་གར་ཤར་ནུབ་ཁ་ཆེ་བལ་པོ་རྣམས་སུ་མཁས་པ་དང་རྣལ་འབྱོར་པའི་བླ་མ་སྤྱིར་བརྒྱ་རྩ་བརྒྱུད། ཁྱད་པར་དུ་བརྒྱུད་པ་འཛིན་ངེས་ལྔ་བཅུ་རྩ་བརྒྱད། སྣང་བ་འགྱུར་ངེས་བཅུ་གསུམ། གཙོ་བོར་གྱུར་པ་གསུམ་ལ་གཏུགས་
ཤིང༌། བྱེ་བྲག་ཏུ་འདུས་པ་འཕགས་ལུགས་དང་ཡེ་ཤེས་ཞབས་ལུགས་སོགས་ལ་མཁས་པའི་བླ་མ་བདུན་བསྟེན་ནོ། །བླ་མ་རྣམས་ཀྱི་ནང་ནས་མཆོག་ཏུ་གྱུར་པ་ནི་དཔལ་ནཱ་རོ་པ་ཡིན་ལ། དེས་རྒྱུད་ཁྱད་པར་དུ་འཕགས་པ་བཞི་ལ་བརྟེན་ནས་གདམས་པ་
ཁྱད་པར་ཅན་བཞི་སྣང་བའི་ནང་ནས། དཔལ་གསང་བ་འདུས་པ་ལ་བརྟེན་ནས་རིམ་ལྔ་གདན་ཐོག་གཅིག་ཏུ་རྫོགས་པར་བསྒོམ་པའི་མན་ངག་གནང་ཞེས་པ་ནི། རིམ་ལྔ་བསྡུས་པ་གསལ་བ་ནས་འབྱུང་བ་ལྟར་དུ་འཁྲིད་པའི་མན་ངག་རྣམས་སོ། །བླ་མའི་
གསུང་གི་འོད་ཟེར་བསྟན་པ་ཞེས་པའི་རིམ་ལྔའི་ཁྲིད་ཡིག་གཉིས་མེད་རྣམ་རྒྱལ་གྱི་རྒྱུད་རྫུས་མ་ཚད་མར་བྱེད་ཅིང༌། རྒྱུད་རྐྱང་གི་བཤད་པ་བྱེད་པ་རྣམས་དང་མཐུན་ལ། མར་ལུགས་ཀྱི་གདམས་པ་ཁུངས་མ་རྣམས་དང་མི་མཐུན་པ་ཅིག་སྣང་བ་ནི། བླ་
མ་མར་པས་མཛད་ཟེར་བ་སྣང་ཡང་ཁ་གཡར་འབའ་ཞིག་གོ། རྗེ་མར་པའི་འདུས་པའི་གདམས་ངག་གི་བཀའ་བབས་པ་ནི་མཚུར་སྟོན་དབང་པོ་ཡིན་ལ། དེའི་སློབ་མའི་གཙོ་བོ་གསུམ་ནི། འཁོན་གད་པ་ཀཱིརྟི་དང༌། ཁམས་པ་རོ་མཉམ་རྡོ་རྗེ་དང༌།
ཆོས་སྟོན་བསོད་ནམས་རྒྱལ་མཚན་ནོ། །འཁོན་ལ་ཐུར་ལྷ་བའི་མཁན་པོ་བྱ་སྒོང་པ་དང༌། གྲུབ་ཐོབ་ཞང་ཞུང་པ་ལ་སོགས་མང་དུ་བྱུང་ལ། བྱ་སྒང་པ་ནས་གསེར་སྡིངས་པའི་བར་དུ་རིམ་གྱི་བརྒྱུད་ཅིང༌། ཞང་ཞུང་པ་ནས་ཕོ་བ་ལུང་པའི་བར་

དུ་རིམ་པ་བཞིན་བརྒྱུད་དོ། །བྱ་སྒང་པ་མ་ཕྱོགས་ཀྱི་སྤུན་ཡང་ཡིན། སློབ་དཔོན་ཡང་ཡིན་པས། དེ་ལ་མཁོན་གྱིས་དབུ་སྙུང་བཞེས་ནས་གནང་བའི་མན་ངག་གི་གྲངས་དོན་བཞི་མར་སྨོས་པ་ལ། རིམ་ལྔ་གདན་རྫོགས་ཀྱི་དམར་ཁྲིད། འཁོར་བ་ལྡོག་འཇུག་ལ་
བརྟེན་ཏེ་མ་རིགས་པ་རྩད་ནས་གཅོད་པ་དང་། སྒྱུ་མ་གསུམ་རྒྱུད་དང༌། སྒྱུ་མ་བཙན་ཐབས་ཀྱི་མན་ངག་དང༌། སྙིང་ཁའི་མི་ཤིགས་པའི་ཐིག་ལེ་ལ་བརྟེན་ཏེ་འོད་གསལ་ངོས་བཟུང་བ། མགྱོགས་འགྲོ་ཕོ་ཉའི་ལམ་ལས་རྒྱ། །གསེབ་ལམ་ཆེ་ཆུང༌། འཕོ་
བ་གྲོང་འཇུག་གཏུམ་མོ། བསྲེ་བ་དྲུག་པ། བཙན་ཐབས་སངས་རྒྱས། འབྲས་བུ་སངས་རྒྱས་ཀྱི་བཞུགས་ཚུལ་སོགས་མ་ལུས་པ་གནང་ཞེས་འབྱུང་ལ། གསེར་སྡིངས་པ་ཉིད་ཀྱིས་རིམ་ལྔའི་གདམས་ངག་གི་སྐོར་ལ། གཞུང་ཚན་ཉེར་གསུམ་མཛད་པའི་
རིམ་ལྔ་དོན་ལྔ་མ་དང༌། དོན་བཞི་མ་དང༌། གདན་རྫོགས་དང༌། འཁོར་ལོ་ཅན་ཏེ་ཆེ་བ་བཞི་ནི་རིམ་ལྔ་གདན་རྫོགས་ཀྱི་དམར་ཁྲིད་ཉིད་དུ་སྣང་ཞིང༌། རིམ་ལྔ་འཁོར་ལོ་མེད་པ་དང༌། སེམས་དཔའ་གསུམ་རྩེགས་དང༌། རིམ་ལྔ་ཅིག་ཅར་བ་སྟེ། རིམ་ལྔ་ཆུང་
བ་གསུམ་ནི་སྔགས་འཁོར་གྱི་སྐོར་མེད་པའི་དབང་དུ་བྱས་ལ། གསང་བ་ཐུགས་རྒྱུད་ཀྱི་རིམ་ལྔ་ནི་རིམ་ལྔ་དངོས་དང༌། ཆ་མཐུན་གྱི་སྒོ་ནས་རེ་རེ་ལ་ཕྱི་ནང་གསང་བ་གསུམ་གསུམ་དུ་ཕྱེ་བ་ཙམ་ཞིག་སྟེ་འཁྲིད་རིམ་སྟོན་པ་ནི་མིན་ནོ། །ཆུང་བ་བཞི་པོ་དེ་སྔར་
དངོས་སུ་སྨོས་པའི་གདམས་ངག་རྣམས་ཀྱི་ནང་དུ་མ་བྱུང་ངོ་། །སྔར་བཤད་པའི་སྒྱུ་མ་གསུམ་རྒྱུད་ལ་གཞུང་གསུམ་དང༌། འཕོ་བ་ལ་སྐུ་གསུམ་གྱི་འཕོ་བ་དང༌། བཙན་ཐབས་ཀྱི་འཕོ་བ་གཉིས་སུ་བྱས་ལ། འོག་སྒོ་བདེ་ཆེན་ཞེས་པ་དང་ཕོ་ཉའི་ལམ་

གཉིས་གཅིག་གོ། དེ་ལ་དོན་ལྔ་མའི་དོན་ཚན་དང་པོ་བཞི་ལ་ནི་མན་ངག་ཟུར་ན་ཡོད་ཅིང༌། གཞུང་དེར་ས་བཅད་བཏབ་པ་ཙམ་མ་གཏོགས་པ་མི་འཆད་པས། དོན་ཚན་ལྔ་པ་རིམ་ལྔ་གདན་ཐོག་གཅིག་ཏུ་སྒོམ་པ་ལ་མ་རྟགས་དང་
འབྲེལ་བའི་གདམས་པ་སྟོན་ནོ། །དོན་བཞི་མ་ནི་སྒྲུབ་པ་པོ་དང་གནས་དང་གྲོགས་དང་གདམས་པ་དངོས་ཏེ་བཞི་སྟོན་ལ། རིམ་ལྔ་གདན་ཐོག་གཅིག་ཏུ་སྒོམ་པའི་ཁོག་སྔ་མ་དང་འདྲའོ། །རིམ་ལྔ་གདན་རྫོགས་ཞེས་པ་ཕ་རྒྱུད་ཡང་སྙིང་དུ་གྲགས་པ་ནི་དེ་
ཉིད་ལས། གདམས་པ་ལ་ནི་དོན་དྲུག་ཡིན། །བསྐྱེད་རྫོགས་གདན་གཅིག་སྟེང་བསྒོམ་དང༌། །འཇུག་ལྡོག་མ་རིག་རྩད་བཅད་དང༌། །བདེ་བ་ལམ་དུ་བསླང་བ་དང༌། །གཏུམ་མོ་གྲོང་འཕོ་གྲོང་འཇུག་གོ། ཞེས་བཤད་པ་དྲུག་དང་། སྒྱུ་མ་བཙན་ཐབས་དང་། 
གཉིད་ཀྱི་འོད་གསལ་འཛིན་པ་སྟེ་བརྒྱད་སྟོན་ཀྱང་། གཙོ་བོ་ནི་རིམ་ལྔ་སྟན་གཅིག་གི་སྟེང་དུ་སྒོམ་པའོ། །འཁོར་ལོ་ཅན་ལས་ཀྱང་། རིམ་ལྔ་སྟན་གཅིག་གི་སྟེང་དུ་སྒོམ་པ་ལ་སྔར་བཤད་པའི་དོན་བཞིར་བྱས་ནས་སྟོན་པས་ན། དེ་བཞི་ཀ་རིམ་ལྔ་གདན་ཐོག་གཅིག་
ཏུ་ཛོགས་པར་སྒོམ་པའི་རིམ་ལྔ་གདན་རྫོགས་ཡིན་ནོ། །མིང་དེ་ལྟར་འདོགས་པའི་རྒྱུ་མཚན་ནི། རིམ་ལྔ་བསྡུས་པ་ལས། ཐེག་པ་སྣ་ཚོགས་ཕ་རོལ་ཕྱིན། །སྲིད་པ་སྐྱེ་དང་གནས་པ་སོགས། །དུས་ཀྱི་དབྱེ་བའི་ཁྱད་པར་གྱིས། །སྟན་གཅིག་སྟེང་དུ་སྦྱར་ཏེ་
བསྒོམ། །ཞེས་རིམ་ལྔ་སྟན་གཅིག་གི་སྟེང་དུ་བསྒོམ་པར་གསུངས་པ་ལ་བརྟེན་ནས་བྱས་སོ། །གདན་གཅིག་གི་སྟེང་དུ་རྫོགས་ཚུལ་ནི་འཁོར་ལོ་ཅན་ལས། སྟན་གཅིག་སྟེང་དུ་རིམ་པ་ལྔ། །འཁོར་ལོ་ཅན་དུ་རྫོགས་པ་ཡི། །མན་ངག་འདི་སྦྱར། ཞེས་

འབྱུང་བ་ལྟར་རྩ་ཚིག་ནས་འབྱུང་བ་བཞིན་དུ། སྙིང་ཁར་སྔགས་འཁོར་བཀོད་ནས་སྒོམ་པ་དེའི་སྟེང་ནས་རིམ་པ་ལྔ་ཀའི་གདམས་ངག་གི་གནད་རྫོགས་པར་འགྱུར་བ་ལ་ཟེར་བ་ཡིན་ནོ། །དེས་ན་གདན་རྫོགས་ལས། རིམ་ལྔ་སྟན་གཅིག་གི་སྟེང་དུ་སྒོམ་
པ་རྫོགས་པའི་མཐར། དེ་རྣམས་འཁོར་ལོ་ཅན་ཡིན་ནོ། །ཞེས་འབྱུང་བ་ལྟར་དེ་བཞི་ཀ་འཁོར་ལོ་ཅན་ཡང་ཡིན་པས། རིམ་ལྔ་འཁོར་ལོ་ཅན་ཞེས་པའི་མན་ངག་ཟུར་དུ་འབྱུང་བ་ནི་སྤྱི་མིང་སྒོས་ལ་བཏགས་པའོ། །རིམ་ལྔ་སེམས་དཔའ་གསུམ་རྩེགས་
དང༌། རིམ་ལྔ་ཅིག་ཅར་བ་ལ་ཡང་སྙིང་ཁར་སྔགས་འཁོར་སྒོམ་པ་མེད་པས། ཆུང་བ་གསུམ་ག་ལ་འཁོར་ལོ་མེད་པ་ཞེས་བྱའི་གཅིག་ལ་འཁོར་ལོ་མེད་པ་ཞེས་པ་ནི་སྤྱི་མིང་སྒོས་ལ་བཏགས་པ་ཡིན་ཏེ། གདན་རྫོགས་ལས། སེམས་དཔའ་གསུམ་རྩེགས་
ཀྱང་འཁོར་ལོ་མེད་པར་བཤད་པ་བཞིན་ནོ། །གསེར་སྡིངས་པའི་མན་ངག་འདི་རྣམས་བླ་མ་ཐ་དད་དམ། སྔ་ཕྱིའི་གསུང་བགྲོས་མི་འདྲ་བ་ཡིན་ནམ། རྩོམ་པ་པོའི་བློའི་ཁྱད་པར་སྔ་ཕྱིའི་དབང་གིས་ཡིན་པ་འདྲ་སྟེ། མི་མཐུན་པ་མང་དུ་སྣང་ཞིང་
བྲི་ནོར་རིང་དུ་བརྒྱུད་པ་ཡང་མང་བར་སྣང་ངོ་། །དེས་ན་དེ་དག་གིས་རིམ་ལྔ་བསྡུས་པའི་དོན་བཤད་པ་རྣམས་རྩ་ཚིག་གི་དོན་དུ་སོང་མ་སོང་དང༌། དེ་ཀུན་ཀྱང་རྩ་བཤད་ཀྱི་རྒྱུད་དང༌། ཡབ་སྲས་ལྔའི་གཞུང་རྩོད་མེད་རྣམས་ལ་ལེགས་པར་
གཏུགས་ནས། དེ་དག་ནས་དངོས་སུ་ཟིན་དང་མ་ཟིན་པའི་རྣམ་དག་རྣམས་ཀྱང་དོན་ཐོབ་ལ་ཡོད་ལུགས་དང༌། བརྒྱུད་པ་རིངས་པའི་དབང་གིས་དང་པོའི་གདམས་ངག་གི་དགོངས་པ་ཅུང་ཟད་མ་འཁྱོར་བ་རྣམས་ཀྱི་མ་དག་པའི་རྒྱུ་མཚན་རྣམས་འདི་ལྟར་རོ། །

ཞེས་བཤད་ན། མར་ལུགས་ཀྱི་འདུས་པའི་མན་ངག་གི་ནུས་པ་རྫོགས་པར་ཐོན་པ་ཅིག་འོང་བར་མཐོང་བས་དེ་བཞིན་དུ་བཤད་པར་བྱའོ། །འདི་ལ་རྩ་ཚིག་ཏུ་ལམ་གྱི་རིམ་པ་ཇི་ལྟར་བཤད་པ་ངེས་དགོས་པས་དེ་བཤད་ན། དེར་གཞི་
ལུས་སེམས་ཀྱི་གནས་ཚུལ་དང༌། ལམ་བགྲོད་པའི་རིམ་པ་དང༌། འབྲས་བུ་མངོན་དུ་བྱེད་པའི་རིམ་པ་གསུམ་དུ་བསྡུས་ནས། དང་པོ་ལ་ལུས་སེམས་སོ་སོ་བ་དང༌། ཐུན་མོང་གི་གནས་ཚུལ་དང༌། ལུས་ཀྱི་འཁོར་ལོ་བཞིའི་གནད་བཞི་དང༌། སྒོམ་
པའི་གནད་བཞི་དང༌། ཁྱད་པར་དུ་སྙིང་ག་གནད་ཆེ་བ་བསྟན་ཏེ། དེ་ཉིད་ལས། དངོས་པོའི་གནས་ལུགས་ལམ་དང་ནི། །འབྲས་བུ་སྐྱེ་བའི་རིམ་པའོ། །དངོས་པོའི་གནས་ལུགས་གཉིས་ཡིན་ཏེ། །སེམས་དང་ལུས་ཀྱི་གནས་ཐབས་ལས། །རགས་དང་
ཕྲ་དང་ཤིན་ཏུ་ཕྲ། །ཐུན་མོང་དབྱེར་མེད་རིམ་ཤེས་བྱ། །གཉིད་དང་རྨི་ལམ་སྙོམས་འཇུག་པ། །ཐ་མལ་དུས་དང་རྣམ་པ་བཞི། །འཁོར་ལོ་བཞི་ཡི་བདག་ཉིད་ཀྱི། །རྩ་དང་ཐིག་ལེ་སེམས་ཤེས་པས། །ལུས་དང་དུས་དང་ཡུལ་རླུང་གི། གནད་ནི་རྣམ་པ་
བཞིར་ཤེས་བྱ། །དྲན་པ་སྣ་ཚོགས་རྣམ་རྟོག་རྣམས། །སེམས་ལས་ཡང་དག་འབྱུང་བས་ན། རྣམ་ཤེས་སྲོག་ནི་འདུ་བའི་རྟེན། །སྙིང་ཁར་སྔགས་ཀྱི་འཁོར་ལོ་བསྒོམ། །ཞེས་སོ། །ལམ་ལ་གོང་འོག་ཏུ་རིམ་ལྔ་བཤད་ཐེབས་ཁ་ཡར་ཡོད་ཀྱང༌། 
ཕྱོགས་གཅིག་ཏུ་བཤད་ན། དེ་ཉིད་ལས། བྱང་ཆུབ་སེམས་ལྡན་བླ་མ་དང༌། །ལྷག་པའི་ལྷ་ཡི་རྣལ་འབྱོར་དང༌། །ཤིན་ཏུ་རྣལ་འབྱོར་རྣལ་འབྱོར་ཆེ། །རྗེས་སུ་རྣལ་འབྱོར་བཅས་པ་དག །ཏིང་འཛིན་རིམ་པ་ལྡན་པ་ཉིད། །བསྙེན་པ་ཉེར་སྒྲུབ་སྒྲུབ་

པ་ཆེ། །སྒྲུབ་པའི་ངོ་བོ། ཞེས་དང༌། བསྐྱེད་པའི་རིམ་འདི་ལྷ་ཡི་སྐུ། །རྫོགས་སངས་རྒྱས་ཀྱི་དཀྱིལ་འཁོར་མཆོག །རྣམ་པ་མངོན་དུ་བྱེད་པ་གང༌། །ལེགས་པར་བསླབས་པས་མཐར་ཕྱིན་འགྱུར། །ལུས་དབེན་སྣང་བ་སེམས་དང་ལུས། །རྒྱུ་དང་མི་རྒྱུའི་འཇིག་
རྟེན་བཅས། །རིམ་པས་ལྷ་ཡི་བདག་ཉིད་སྦྱོར། །རྡོ་རྗེ་འཆང་ཆེན་ལམ་དུ་བྱེད། །མོས་པ་ལས་བྱུང་ཏིང་ངེ་འཛིན། །རྟེན་ཅིང་འབྲེལ་པར་འབྱུང་བའོ། །ཞེས་བྱང་ཆུབ་ཀྱི་སེམས་སྦྱང་བ་དང༌། བླ་མའི་རྣལ་འབྱོར་སྒོམ་པ་སྔོན་དུ་བཏང་ནས་བསྐྱེད་རིམ་ལ་དཀྱིལ་
འཁོར་གྱི་འཁོར་ལོ་ཚང་བ་ཅིག་བསྒོམས་ནས་མཐར་དབྱུང་བར་བཤད་ཅིང༌། དེ་ལྟར་བྱས་པའི་འོག་ཏུ་ལུས་དབེན་ལ་སློབ་པར་བཤད་པས། ལུས་དབེན་ལ་བསྐྱེད་རིམ་གྱི་ཆ་གཅིག་ཀྱང་ཡོད་མོད་ཀྱང༌།  ལུས་དབེན་ཐམས་ཅད་བསྐྱེད་རིམ་དུ་འདོད་པ་དང༌། 
དོན་ལྔ་མར་དཀྱིལ་འཁོར་གྱི་འཁོར་ལོ་སྒོམ་པ་ལས་ཚོགས་སྒྲུབ་པའི་ཐབས་ཡིན་པས། དེ་མི་སྒོམ་པར་དཔའ་བོ་གཅིག་པ་བསྒོམ་ཞེས་པ་དང༌། དོན་བཞི་མར་དཔའ་བོ་གཅིག་པ་དང༌། དཀྱིལ་འཁོར་གྱི་འཁོར་ལོ་སྒོམ་པ་གདམ་པར་བྱས་པའི་སྔ་མའི་ལུགས་
གཉིས་རང་གི་རྩ་ཚིག་དང༌། རྒྱུད་དང་ཡབ་སྲས་ཀྱི་གཞུང་ཀུན་དང་འགལ་བས་ཡིད་བརྟན་པར་མི་བྱ་ལ། ཡང་སྔགས་ཀྱི་སྐུ་ལ་བསྐྱེད་རིམ་དང་ཡེ་ཤེས་ཀྱི་སྐུ་གཉིས་སུ་འབྱེད་པ་དང་། ངག་དབེན་སྒོམ་པའི་རྟེན་གྱི་ལྷ་སྐུ་སྒོམ་པ་ཡེ་ཤེས་ཀྱི་སྐུར་བྱེད་པ་
ཡང་ཡབ་སྲས་ཀྱི་གཞུང་དང་མི་མཐུན་ནོ། །སྤྱོད་བསྡུས་ལས། རིགས་བརྒྱ་ལ་སོགས་པའི་ལུས་དབེན་བཞི་བཤད་ཀྱང༌། རྩ་ཚིག་ལས། གསང་ཆེན་རིགས་གཅིག་གི་ལུས་དབེན་གཅིག་པུ་བཤད་པ་ནི། སྒོམ་པའི་ཚེ་དེ་བཞིའི་ནང་ནས་དེ་གཅིག་པུ་སྒོམ་

པའི་དབང་དུ་བྱས་ལ། མན་ངག་བཞི་ལས་ཀྱང༌། སྔོན་དུ་རྡོ་རྗེ་འཆང་ཡབ་ཡུམ་ཟུང་གཅིག་བསྒོམ་པར་བཤད་པ་ཡང་རིགས་གཅིག་གི་ལུས་དབེན་ནོ། །དེ་ནས་ངག་དབེན་ལ་སྔོན་དུ་སྔགས་འཁོར་བསྒོམས་ནས་དེའི་འོག་ཏུ། འབྱུང་
བ་བཞི་ཡི་རླུང་རྣམས་ཉིད། །རླུང་དང་སྔགས་སུ་རབ་སྦྱོར་བས། །རྡོ་རྗེ་བཟླས་པ་སྦྱང་བར་བྱ། །འབྱུང་འཇུག་གནས་པ་ཉིད་དུ་བཤད། །ཅེས་དང༌། རླུང་གི་འབྱུང་འཇུག་གནས་པ་གསུམ། །སྐུ་གསུང་ཐུགས་ཀྱི་རྡོ་རྗེ་ལས། །རླུང་སྔགས་མཉམ་པར་རབ་སྦྱོར་
གང༌། །རྡོ་རྗེ་བཟླས་པའི་རིམ་པའོ། །ཞེས་འཁོར་ལོའི་མི་ཤིགས་པ་ལ་བརྟེན་ནས་ཡི་གེ་གསུམ་གྱི་རྡོར་བཟླས་ཉིད་བྱ་བར་བཤད་པའི་སྐབས་སུ་པད་འདབ་གསུམ་རིམ་དང༌། དེ་ལ་ཡི་གེ་འགོད་པ་རྒྱུད་དང་འཕགས་སྐོར་གྱི་རྒྱ་གཞུང་གཞན་ནས་མ་བྱུང་
ཡང༌། རླུང་འདུ་སླ་བའི་དགོས་པའི་དོན་དུ་མཛད་པར་སྣང་བས་མན་ངག་ལ་མི་ཐོབ་པ་མན་ནོ། །དོན་ལྔ་མ་དང༌། གདན་རྫོགས་དང༌། འཁོར་ལོ་ཅན་ལས་ངག་དབེན་གྱི་སྐབས་སུ་སྔགས་ལ་འཁོར་སྒོམ་པར་བཤད་པ་རྩ་ཚིག་གི་ལུགས་ཡིན་གྱི། 
དོན་བཞི་མར་སེམས་དབེན་གྱི་སྐབས་ཁོ་ནར་སྒོམ་པར་བཤད་པ་མིན་ནོ། །རྡོར་བཟླས་བྱེད་ཚུལ་ནི་དོན་བཞི་མ་དང་འཁོར་ལོ་ཅན་བཞིན་དུ། ཡི་གེ་གསུམ་གྱི་རྡོར་བཟླས་ཉིད་བྱའི། དོན་ལྔ་མ་དང་གདན་རྫོགས་ལས། རླུང་འབྱུང་འཇུག་ཉེར་
གཅིག་རེ་ཙམ་སྦྱངས་པའི་འོག་ཏུ། རླུང་ཁ་སྦྱོར་ཉིད་འཛིན་པ་རྡོར་བཟླས་དངོས་གཞིར་བྱེད་པ་དང་པོའི་མན་ངག་གི་དོན་མིན་ནོ། །སེམས་དབེན་སྐྱེད་ཚུལ་ནི། རྩ་ཚིག་ལས། གསང་སྔགས་ལས་བྱུང་རྣམ་པར་ཤེས། །སྣང་བ་གསུམ་གྱི་བདག་ཉིད་

ནི། །ཡེ་ཤེས་འཇུག་ལྡོག་ངེས་པ་གང༌། །སེམས་ལ་དམིགས་པའི་རིམ་པའོ། །ཞེས་རྡོར་བཟླས་ཀྱི་སྔགས་བཟླས་པ་དང་། འཁོར་ལོ་ལ་བཀོད་པའི་སྔགས་ཀྱི་ཡི་གེ་ལ་དམིགས་པ་ལས་སེམས་དབེན་གྱི་ཡེ་ཤེས་འཇུག་པ་ལུགས་མཐུན་དང༌། ལྡོག་པ་ལུགས་བཟློག་ཏུ་སྐྱེ་
བར་བཤད་ལ། ཡང་དེ་ཉིད་ལས། མཉམ་པ་ཉིད་དུ་སེམས་བསྡམས་ཏེ། །མཉམ་གཞག་འཁོར་ལོའི་ལྟེ་བ་ཡི། །ཡེ་ཤེས་མཉམ་པར་མཐོང་འགྱུར་བ། །ཉེ་བར་ཐོབ་པ་སྟོང་པ་ཆེ། །ཞེས་འཁོར་ལོ་ལ་བཀོད་པའི་ཡི་གེ་ལ་དམིགས་པའི་སེམས་ཡུལ་གཞན་དུ་གཡེང་བ་བསྡམས་
ཏེ། སེམས་ཡི་གེ་ལ་ཞུགས་པ་ལྟ་བུའི་མཉམ་པ་ཉིད་དུ་བྱས་ཏེ། མཉམ་པར་བཞག་པ་གོམས་པ་ལས། འཁོར་ལོའི་ལྟེ་བའི་མི་ཤིགས་པ་ཨ་ཐུང་དང་བཅས་པ་ལ་སེམས་ཞུགས་ནས་རི་མཉམ་དུ་སོང་བ་ལས་སྟོང་པ་ཆེན་པོ་སྐྱེ་བར་བཤད་ཅིང༌། སྐྱེ་ཚུལ་ནི་དེ་ཉིད་
ལས། དང་པོ་སྨིག་རྒྱུ་ལྟ་བུའི་ཉམས། །འོད་ཟེར་ལྔ་དང་བཅས་པ་འཆར། །གཉིས་པ་ཟླ་བ་ལྟ་བུ་དང༌། །གསུམ་པ་ཉི་མའི་འོད་ཀྱིས་འཁྲིགས། །མཚམས་སྣང་ལས་ནི་ཐོབ་པ་སྟེ། །ཞེས་བཤད་པ་རྣམས་ཡབ་སྲས་ཀྱི་གཞུང་དང་ཤིན་ཏུ་མཐུན་ནོ། །གསེར་སྡིངས་པའི་མན་
ངག་ལས། སེམས་དབེན་སྐྱེད་པ་ན་གདམས་ངག་ཆེ་བ་བཞི་ལས། རླུང་ཁ་སྦྱོར་འཛིན་པ་དང༌། འཁོར་ལོའི་སྡུད་རིམ་རེ་སྦྲགས་ནས་བྱེད་པ་གཉིས་རྩ་ཚིག་ན་དངོས་སུ་མེད་ཀྱང༌། མཐའི་ཡི་གེ་རྣམས་དབུས་སུ་སྡུད་པ་ནི་བྱ་དགོས་ལ། སྐབས་འདིར་རླུང་ཁ་སྦྱོར་འཛིན་པ་
འཕགས་སྐོར་གྱི་རྒྱ་གཞུང་རྣམས་ན་མེད་ཀྱང་མན་ངག་གིས་བྱེད་ནའང་བྱར་རུང་ངོ་། །རིག་མ་ལ་བརྟེན་ནས་སེམས་དབེན་སྐྱེད་ཐབས་རྩ་ཚིག་ནས་དངོས་སུ་མ་བྱུང་ཡང༌། འོག་སྒོ་བདེ་བ་ཆེན་པོའི་ལམ་ཞེས་པ་མན་ངག་ལས་འབྱུང་བ་དེ་ལ་ཡང་སྦྱར་དུ་རུང་སྟེ། ཡབ་སྲས་ཀྱི་

དགོངས་པས་ཕྱག་རྒྱ་ལ་བརྟེན་ནས་ཀྱང་སྐྱེད་པ་ཡིན་ནོ། །མན་ངག་ཆེ་བ་བཞི་ལ་སྔགས་འཁོར་སྒོམ་པའི་སྐབས་དང་སྡུད་རིམ་སོགས་ལ་མི་མཐུན་པ་འགའ་ཞིག་སྣང་བ་ནི་བླ་མའི་གསུང་བགྲོས་སྔ་ཕྱིའམ། རྩོམ་པ་པོའི་གོ་ལུགས་སྔ་
ཕྱིའི་ཁྱད་པར་དུ་སྣང་གི་དང་པོའི་མན་ངག་ལ་མི་མཐུན་པ་བྱུང་བ་མིན་ནོ། །མན་ངག་ཆུང་བ་གསུམ་ལ་སྡུད་རིམ་མི་མཐུན་པ་གསུམ་འདུག་པ་ནི་མན་ངག་མི་གཅིག་པའི་ལུགས་སུ་སྣང་ལ། དེ་གསུམ་དང་གསང་བ་ཐུགས་རྒྱུད་ནི་ཡབ་སྲས་ཀྱི་གཞུང་ནའང་མི་
སྣང་ལ། རྩ་ཚིག་ནའང་དེའི་གཞི་མི་སྣང་ངོ་། །སྒྱུ་ལུས་ཀྱི་རིམ་པ་ནི་རྩ་ཚིག་ལས། རླུང་དག་པས་ནི་ཡེ་ཤེས་ཀྱི། ཀུན་རྫོབ་སྒྱུ་མ་མངོན་དུ་བྱེད། །ཅེས་དང༌། རླུང་སེམས་ཙམ་ལས་བྱུང་བ་ཡི། །སྒྱུ་མའི་ལུས་ནི་སྣང་བར་བཅས། །ཞེས་ཀུན་རྟོག་གི་རླུང་དག་པ་ལས་
ཀུན་རྫོབ་སྒྱུ་མ་ཡེ་ཤེས་ཀྱི་སྐུ་སྒྲུབ་པ་དང༌། དེ་ཡང་ཕུང་པོ་རགས་པ་ལས་མིན་པར་ཕྲ་བའི་རླུང་སེམས་ཙམ་ལས་སྒྲུབ་པར་བཤད་ལ། དེའི་མན་ངག་རྣམས་ལས་དེ་དང་མཐུན་པ་དང་མི་མཐུན་པར་བཤད་པ་གཉིས་སྣང་བ་རྣམས་དབྱེ་བར་བྱ་སྟེ། དེ་ནི་
སྒྱུ་ལུས་ཀྱི་དངོས་གཞི་དང་མཉམ་གཞག་སྒྱུ་མའོ། །རྩ་ཚིག་ལས། ལམ་མཆོག་རིམ་པ་ལྔ་པོ་ཉིད། །ཕ་རོལ་ཕྱིན་དང་ཐེག་སྣ་ཚོགས། །སྲིད་པ་སྐྱེ་དང་ཉིན་ཞག་གཅིག། །སྟན་གཅིག་སྟེང་དུ་སྦྱར་ཏེ་བཤད། །ཅེས་ཉིན་ཞག་གཅིག་དང་རིམ་ལྔ་སྦྱར་བའི་
སྐབས་སུ་གཉིད་དང་རྨི་ལམ་དང་བསྲེ་བའི་གཞི་བསྟན་ལ། སྲིད་པ་སྐྱེ་འཆིའི་རིམ་པ་དང་རིམ་ལྔ་སྦྱར་བའི་སྐབས་སུ་འཆི་བ་དང་བར་དོ་བསྲེ་བའི་གཞི་བསྟན་ནོ། །ཡང་དེ་ཉིད་ལས། རྨི་ལམ་ལུས་ནི་རྣམ་སྦྱང་ཕྱིར། །སྒྱུ་མར་མཚོན་པའི་དུས་གང་ལས། །

ཡུལ་སྣང་ཀུན་རྫོབ་གང་འབྱུང་བ། །ཀུན་རྫོབ་སྒྱུ་མའི་རིམ་པའོ། །ཞེས་དང༌། རྨི་ལམ་སྒྱུ་མ་གཅིག་ཏུ་སྦྱང༌། །བར་དོ་རྣམ་གསུམ་བསྲེ་བར་བྱ། །ཞེས་རྨི་ལམ་དང་བསྲེ་བའི་གདམས་ངག་རྣམས་སྒྱུ་ལུས་ཀྱི་གདམས་ངག་ཏུ་བསྡུས་ལ། བར་དོ་དང་བསྲེ་བ་ཡང་དེར་བསྡུས་
སོ། །ཡང་གཉིད་དང་རྨི་ལམ་སྙོམས་འཇུག་པ། ཞེས་སོགས་སྔར་དྲངས་པ་རྣམས་ཀྱིས་གཉིད་དང་བསྲེ་བའི་གནད་སྙིང་ཁའི་འཁོར་ལོ་དང༌། རྨི་ལམ་དང་བསྲེ་བའི་གནད་མགྲིན་པའི་འཁོར་ལོ་ན་ཡོད་པར་བཤད་ནས། ཇི་ལྟར་བསྲེ་བའི་ཚུལ་གསལ་བར་མ་བཤད་
དེ། མན་ངག་བླ་མ་ལ་རག་ལས་པར་བྱ་བའི་ཕྱིར་དུའོ། །དེ་ལྟར་བཤད་པ་ལ་ནི་རྨི་ལམ་རླུང་སྟོབས་ཀྱིས་འཛིན་པ་དང་འདུན་པའི་སྟོབས་ཀྱིས་འཛིན་པའི་ཁྱད་པར་རྣམས་ཕྱེད་དགོས་སོ། །གཞུང་དེ་རྣམས་ལ་བརྟེན་ནས། སྒྱུ་མ་གསུམ་རྒྱུད་ཀྱི་གཞུང་གསུམ་དང༌།
སྒྱུ་མ་བཙན་ཐབས་དང་བཞིར་བྱས་པའི་དང་པོ་མཉམ་གཞག་སྒྱུ་མ་ལ་འཆད་ཚུལ་སྣ་ཚོགས་ཤིག་སྣང་ཡང༌། སྔར་བཤད་པ་ལྟར་རླུང་སེམས་ཙམ་ལས་གྲུབ་པའི་སྐུ་ལ་བྱ་དགོས་སོ། །སྒྱུ་མ་བཙན་ཐབས་ནི་རྨི་ལམ་སྒྱུ་མའི་ནང་ཚན་ནོ། །སྒྱུ་ལུས་ཀྱི་མན་ངག་
ཏུ་བཤད་པའི་བར་དོ་སྒྱུ་མ་དང་བསྲེ་བ་ལ་ནི། བར་དོའི་སྔོན་དུ་འོང་བའི་འཆི་བའི་སྟོང་པ་རྣམས་དང་བསྲེ་དགོས་པ་གདམས་ངག་རྣམས་ཀྱི་དོན་དུ་ཡང་སྣང་ལ། དེ་ལྟར་དགོས་པའང་ཡིན་པས། འཆི་བའི་འོད་གསལ་དང་བསྲེ་བའི་མན་ངག་བཙན་ཐབས་སངས་
རྒྱས་སོགས་ཀྱང་བར་དོ་སྒྱུ་མའི་མན་ངག་གི་ཡན་ལག་ཏུ་བྱའོ། །རྨི་ལམ་གྱི་ལུས་སྒྱུ་ལུས་བཞིན་དུ་ལྡང་བ་ལ་དེའི་སྔོན་དུ་སེམས་དབེན་དང་འདྲ་བའི་སྟོང་པ་གསུམ་སྐྱེད་དགོས་ལ། དེ་ལ་རྨི་ལམ་གྱི་སྔ་རོལ་གྱི་གཉིད་ཀྱི་སྟོང་པ་བཞི་འཛིན་པའི་གཉིད་ཀྱི་འོད་

གསལ་སྔོན་དུ་བཏང་དགོས་པས། སྙིང་ཁར་མི་ཤིགས་པ་ལ་བརྟེན་ནས་མ་རིག་པ་རྩད་ནས་གཅོད་པ་སོགས་གཉིད་ཀྱི་འོད་གསལ་འཛིན་པའི་གདམས་ངག་རྣམས་ཀྱང་རྨི་ལམ་སྒྱུ་མའི་མན་ངག་གི་ཡན་ལག་ཏུ་བྱའོ། །དེས་ན་དོན་ལྔ་མར་རྨི་
ལམ་གྱི་སྔོན་དུ་གཉིད་ཀྱི་སྟོང་པ་བཞི་བཟུང་བའི་མཐར་རྨི་ལམ་ལ་འཇུག་པར་བཤད་པ་ལེགས་ལ། མགྲིན་པའི་པད་འདབ་ཀྱི་ཡི་གེ་བཞི་ལ་རིམ་པ་བཞིན་དུ་དམིགས་ནས། གཉིད་ཀྱི་སྟོང་པ་བཞི་འཛིན་ཞེས་པ་ནི། ལུགས་འདིའི་གཉིད་ཀྱི་འོད་གསལ་འཛིན་པའི་
གདམས་ངག་གཞན་དང་མི་མཐུན་ཞིང་མི་རིགས་སོ། །གཉིད་དང་འཆི་བའི་འོད་གསལ་འཛིན་པ་རྣམས་འོད་གསལ་འཛིན་པའི་གདམས་པ་ཡིན་པས། རིམ་པ་བཞི་པའི་མན་ངག་ཏུ་བྱ་དགོས་ཀྱི། རིམ་པ་གསུམ་པའི་མན་ངག་མིན་ནོ་སྙམ་དུ་མི་བཟུང་སྟེ། སྒྱུ་ལུས་
མན་ཆད་དུ་དེ་འདྲ་བའི་དཔེའི་འོད་གསལ་དུ་མ་ཞིག་འོང་ཕྱིར་རོ། །དེས་ན་བཤད་པའི་སྐབས་སྒྱུ་ལུས་ཀྱི་སྐབས་སུ་བྱུང་བས་དེར་བསྡུས་ཀྱི། དོན་དབང་བཙན་བྱས་ན་དབེན་པ་གསུམ་གའི་སྐབས་དང་འབྲེལ་ས་ཡོད་དོ། །རྩ་ཚིག་ལས། ལམ་མྱུར་གཅོད་
པ་འཕོ་བ་སྟེ། །གྲོང་དུ་འཇུག་པ་ཡན་ལག་གོ། ཞེས་འབྱུང་བའི་མན་ངག་ཏུ་བྱས་ནས་སྦྱར་བའི་སྐུ་གསུམ་གྱི་འཕོ་བའི་ཆོས་སྐུ་དང༌། ལོངས་སྐུའི་འཕོ་བ་ནི་མིང་འཕོ་བར་བཏགས་ཀྱང༌། དོན་འཆི་བ་དང་བར་དོ་དང་བསྲེ་བའི་ནང་དུ་འདུ་བས་ཟུར་དུ་མ་བཤད་ཀྱང་
ཆོག་པར་སྣང་ངོ་། །སྤྲུལ་སྐུའི་འཕོ་བ་དང༌། བཙན་ཐབས་ཀྱི་འཕོ་བ་དང༌། གསེབ་ལམ་གྱི་འཕོ་བ་གསུམ་ནི། འཕོ་བ་མང་ཉུང་མི་འདྲ་ཙམ་གསུམ་དུ་སྣང་ལ། གསེབ་ལམ་གྱི་མན་ངག་ལྷག་མ་རྣམས་ཀྱང་འཆི་བ་དང་བསྲེ་བ་དང་བར་དོ་དང་བསྲེ་བའི་

ཁོངས་སུ་འདུས་ཀྱི་ནུས་པ་ལྷག་པོ་མི་སྣང་ངོ་། །གྲོང་འཇུག་གི་མན་ངག་སྦྱང་བ་ལ་ནི་སྔོན་དུ་གྲོང་འཇུག་ནུས་པའི་རླུང་གི་ནུས་པ་ཇི་ཙམ་ཞིག་ཐོབ་པའི་སྦྱོང་ཚུལ་མི་སྣང་བས་དེ་ཟུར་ནས་བཙལ་དགོས་པར་སྣང་ངོ་། །རྩ་ཚིག་ལས། གཏུམ་མོའི་རྣལ་འབྱོར་རླུང་གིས་ཏེ། །
བདེ་ཆེན་སེམས་ལ་དམིགས་པའོ། །རྨི་ལམ་སྒྱུ་མ་གཅིག་ཏུ་སྦྱང༌། །བར་དོ་རྣམ་གསུམ་བསྲེ་བར་བྱ། །ཉོན་མོངས་ཡེ་ཤེས་ལམ་དུ་འགྱུར། །ཞེས་སོགས་བཤད་པ་མན་ངག་ཏུ་བྱས་ནས་གཏུམ་མོ་སྒོམ་པ་རིམ་ལྔ་དང་སྦྱར་བ་བྱས་སོ། །དེའི་དོན་ནི་རྡོར་བཟླས་ཀྱི་རླུང་
གི་རྣལ་འབྱོར་གྱིས་སེམས་དམིགས་འདྲེན་པའི་དོད་གཏུམ་མོའི་རྣལ་འབྱོར་དང༌། རྡོར་བཟླས་ཀྱིས་དྲངས་པའི་སེམས་དམིགས་ཀྱི་དོད་གཏུམ་མོ་ལ་བརྟེན་ནས་དགའ་བཞི་སྐྱེས་པ་ལ་བྱས་ནས། རིམ་པ་ལྷག་མ་གསུམ་ཕ་རྒྱུད་ནས་འབྱུང་བ་མ་རྒྱུད་ཀྱི་གཏུམ་མོའི་
ལམ་ལ་སྣོན་པའི་དོན་དུ་འདུག་གི། ལྡང་འཇུག་གནས་གསུམ་ཡི་གེ་གསུམ་དང་སྦྱར་བ་རྡོར་བཟླས་དང༌། ལྟེ་བར་དམིགས་ཤིང་ཉམས་བདེ་བ་སེམས་དམིགས་དང༌། བདེ་དྲོད་ཉམས་སུ་མྱོང་ཡང་ཞེན་པ་མེད་པ་སྒྱུ་ལུས་དང༌། སྒྱུ་མ་ཙམ་དུ་ཡང་མི་དམིགས་
པ་འོད་གསལ་དང༌། བདེ་སྟོང་གཉིས་མེད་དུ་ཤར་བ་ཟུང་འཇུག་ཡིན་ཞེས་པ་དོན་དུ་མ་མཐོང་ངོ་། །དེ་ལྟར་ན་གཏུམ་མོ་ནི་མ་རྒྱུད་ཀྱི་གདམས་ངག་ཡིན་ལ། ཕ་རྒྱུད་ཁ་ཅིག་ལས་ཀྱང་འཕོ་བ་དང་གྲོང་འཇུག་གི་རྣམ་གཞག་ཅུང་ཟད་བཤད་ཀྱང༌། རྣམ་ཤེས་འདོན་
པའི་དམིགས་པ་ཞིབ་ཏུ་བཤད་པ་མེད་པས། སྔར་བཤད་པའི་འཕོ་བ་དང་གྲོང་འཇུག་གི་མན་ངག་རྣམས་ནི་མ་རྒྱུད་ལ་བརྟེན་པའོ། །ཕ་རྒྱུད་ཀྱི་རིམ་ལྔ་བཤད་པའི་སྐབས་སུ་མ་རྒྱུད་ཀྱི་གཏུམ་མོ་སྒོམ་པ་ལ་རིམ་ལྔ་སྦྱར་བ་ནི། རིམ་ལྔ་དངོས་དང་དེའི་

དོད་ཐུབ་ཀྱི་ལམ་དུ་རྒྱུད་གཉིས་ཀྱི་རྫོགས་རིམ་ཀུན་འདུ་བར་བསྟན་པའི་ཕྱིར་ཡིན་ལ། མ་རྒྱུད་ཀྱི་འཕོ་བ་དང་གྲོང་འཇུག་འདིར་བསྟན་པ་ནི་ཕ་རྒྱུད་ཀྱི་གདམས་ངག་ལ་ཡང་དགོས་པར་སྟོན་པའོ། །བསྲེ་བ་དྲུག་གི་གཉིད་དང་རྨི་ལམ་དང་བསྲེ་
བ་དང་འཆི་བ་དང་བར་དོ་དང་བསྲེ་བ་བཞི་ནི་བསྲེ་བ་དེ་བཞིའི་གདམས་ངག་སྔར་བཤད་པ་དེ་རྣམས་ཀྱི་ནང་དུ་འདུས་པས་ལོགས་སུ་མ་བཤད་ཀྱང་ཆོག་པར་སྣང་ལ། འདིའི་གཉིད་དང་འཆི་བ་དང་བསྲེ་བ་དང༌། གསེབ་ལམ་གྱི་འཆི་ཁའི་གདམས་ངག་ཡེ་ཤེས་ངོ་སྤྲོད་
ཅེས་པའི་ཕྱག་རྒྱ་བཞི་ལྡན་ལ་ནི། རླུང་གི་སྟོབས་ཀྱིས་བསྲེ་བའི་སྔགས་ཀྱི་ལམ་ཐུན་མོང་མིན་པ་དང་། ཏིང་ངེ་འཛིན་ཐུན་མོང་བའི་རྣམ་གཞག་གཉིས་ཕྱེད་དགོས་པར་སྣང་ངོ་། །སྙོམས་འཇུག་དང་བདེ་སྟོང་བསྲེ་བ་དང༌། ལོངས་སྤྱོད་དང་བདེ་སྟོང་བསྲེ་བ་ཞེས་པ་
ལ་ཡང་ནུས་པ་ལྷག་པོ་མི་སྣང་ངོ་། །འཁོར་བ་ལྡོག་འཇུག་ལ་བརྟེན་ནས་མ་རིག་པ་རྩད་ནས་གཅོད་པ་དང༌། འབྲས་བུ་སངས་རྒྱས་ཀྱི་བཞུགས་ཚུལ་གཉིས་ཀྱི་མན་ངག་གི་གཞི་ནི་རྩ་ཚིག་ལ་མེད་ལ། སྔ་མ་ནི་སྒྱུ་ལུས་ཀྱི་མན་ངག་གི་ཡན་ལག་དང་ཕྱི་མ་
ནི་བསྐྱེད་རིམ་དང་བཅས་པའི་རིམ་པ་དྲུག་གིས་སྐུ་བཞི་གང་འགྲུབ་སྟོན་པས་རིམ་པ་རྣམས་ཀྱི་འབྲས་བུའོ། །རིམ་པ་ཐ་མ་གཉིས་ནི་རྩ་ཚིག་ལས། རང་བཞིན་ཤེས་པའི་བསམ་གཏན་ལས། །ཐབས་ལས་མ་བསྐྱེད་ཏིང་ངེ་འཛིན། །རང་གསལ་ངོ་བོ་མི་རྟོག་
པ། །འོད་གསལ་དོན་དམ་རིམ་པའོ།  །བསམ་གཏན་མེས་སྦྱངས་ལྷ་ཡི་སྐུ། །རང་བྱུང་ཡེ་ཤེས་དག་པའི་ལུས། །སྦྱང་གཞི་སྦྱོང་བྱེད་བྲལ་བར་གནས། །ཟུང་དུ་འཇུག་པའི་རིམ་པའོ། །ཞེས་དང༌། ཕྱི་ནང་མངོན་པར་བྱང་ཆུབ་ཚུལ། །རྣལ་འབྱོར་ཐོབ་པས་

བསམ་གཏན་གནས། །འཇུག་དང་འབྱུང་བ་མ་བརྟགས་པར། །སྤྱོར་ཚུལ་ཡེ་ཤེས་དེས་འཐོབ་བོ། །ལྟ་དང་ཉམས་མྱོང་ལུས་དང་ངག །བསམ་གཏན་མཉམ་རྗེས་སྤྱོད་པ་དང༌། །སློབ་དང་མི་སློབ་གཉིས་མེད་ཅིང༌། །རབ་ཏུ་མི་གནས་ཟུང་དུ་འཇུག །ཅེས་ཕྱི་ནང་གི་བྱང་ཆུབ་
པ་གཉིས་དང༌། དེ་འདྲེན་པའི་རྣལ་འབྱོར་གྱི་མན་ངག་ཐོབ་པས། བསམ་གཏན་གཉིས་ལ་གནས་ནས་སྤྱོད་པའི་ཚུལ་དེས་འོད་གསལ་གྱི་ཡེ་ཤེས་ཐོབ་པ་དང༌། སྒྱུ་ལུས་འོད་གསལ་གྱི་བསམ་གཏན་གྱི་མེས་སྦྱངས་པའི་དག་པའི་ལྷ་སྐུ་རང་བྱུང་གི་ཡེ་ཤེས་
ལུས་རགས་པ་ལས་ལོགས་སུ་ཕྱེ་བ་ཟུང་འཇུག་ཏུ་བསྟན་ཏེ། ཡབ་སྲས་ཀྱི་གཞུང་དང་ཤིན་ཏུ་མཐུན་པས་དེ་ལྟར་བྱ་དགོས་སོ། །ཐབས་ལས་མ་བསྐྱེད་པ་ནི་འབྱུང་འཇུག་མ་བརྟགས་པར་ཐོབ་པའི་དོན་ཡིན་ལ། དེ་ནི་དོན་གྱི་འོད་གསལ་མངོན་དུ་བྱེད་པའི་
སྐབས་སུ་སྣ་བུག་གི་རླུང་གི་འབྱུང་འཇུག་མ་བརྟགས་པའམ། ཡང་ན་ལུགས་མཐུན་དུ་འཇུག་པ་དང་ལུགས་བཟློག་ཏུ་འབྱུང་བ་བློས་བརྟགས་ནས་འཐོབ་པ་མིན་པའོ། །ལྟ་དང་ཞེས་སོགས་ནི་གཉིས་ཆོས་སུ་འབྱེད་པའི་བདེན་འཛིན་གྱི་རྟོག་པ་རྣམས་ཟད་ནས།
རྟོག་པ་དེ་དག་གིས་མི་ཕྱེད་པའི་གཉིས་མེད་ཀྱི་ཟུང་འཇུག་ཏུ་སོང་བ་རིམ་ལྔ་ལས་མང་དུ་གསུངས་པའོ།   །རྩ་ཚིག་ཏུ་རྒྱུད་ཕྱི་མ་ལས་གསུངས་པའི་ཡན་ལག་དྲུག་གི་དབྱེ་བ་ཙམ་ཞིག་བཤད་པ་ནི་དེ་དང་རིམ་པ་དྲུག་པོ་དོན་གཅིག་ཏུ་བཤད་དགོས་པའི་དོན་ནོ། །དེ་ལྟར་
ན་རིམ་ལྔའི་གདམས་ངག་ཆེ་བ་བཞི་ཁྲིད་རིམ་གཅིག་ཏུ་དྲིལ་ནས་ཆུང་བ་བཞི་དང༌། མ་རྒྱུད་ཀྱི་གདམས་ངག་རྣམས་མ་གཏོགས་པའི་ཁ་འཐོར་བ་རྣམས་གཅིག་ཏུ་དྲིལ་བ་དེའི་ཐད་ཀ་གང་དུ་འོང་ལེགས་པར་བསྒྲིགས་ནས། ཁྲིད་ཡིག་གཅིག་ཏུ་བྱས་

ན་ཤིན་ཏུ་ལེགས་པར་སྣང་ལ། དེ་ལྟར་བྱས་པའི་ཚེ་གདམས་ངག་གི་ཡི་གེ་རྣམས་ལ་ཕན་ཚུན་མི་མཐུན་པ་འགའ་རེ་སྣང་བ་རྣམས་གང་ལ་ཚད་མར་བྱ་རྒྱུ་ཡིན་དང༌། རྩ་ཚིག་དང་ཡབ་སྲས་ཀྱི་གཞུང་དང་འགལ་བའི་མ་དག་པ་ཐན་ཐུན་
སྣང་བ་རྣམས་ལེགས་པར་དཔྱོད་པ་དང༌། ཐན་ཐུན་འགའ་ཞིག་མ་གཏོགས་པ་རྣམས་རྩ་ཚིག་གི་དོན་ཉིད་དུ་སྣང་ཞིང༌། དེ་རྣམས་རྩ་བཤད་ཀྱི་རྒྱུད་དང་ཡབ་སྲས་ཀྱི་གཞུང་རྩོད་མེད་རྣམས་དང་གཏུགས་ཏེ་གསལ་དུ་བཏང་ནས། རྩ་ཚིག་གི་སྟེང་ནས་ཁྲིད་
ཡིག་གཅིག་ཏུ་བྱས་ན། སྔོན་གྱི་གདམས་ངག་རྙིང་པ་རྣམས་ཁ་མི་འཐོར་བར་རིང་དུ་གནས་པ་དང༌། མར་ལུགས་ཀྱི་གདམས་ངག་གི་གནད་ཐམས་ཅད་རྫོགས་ཤིང༌། རིམ་ལྔའི་གདམས་ངག་ཆུང་བ་རྣམས་ཀྱི་གནད་ཀྱང་ལྷག་དང་བཅས་པ་ཚང་བ་ཅིག་
འོང་བས་རིམ་ལྔའི་ཁྲིད་ཡིག་རྒྱས་པ་གཅིག་ཏུ་བསྒྲིག་པར་བྱའོ། །མར་ལུགས་ཀྱི་འདུས་པའི་གདམས་ངག་ཐོར་བུ་བ་རྣམས་ཁྲིད་ཡིག་གཅིག་ཏུ་སྒྲིགས་ལུགས་བསྟན་པའོ།།  ༈ །།རྗེ་བཙུན་དམ་པ་ཐུགས་རྗེ་ཆེན་པོ་དང་ལྡན་པ་རྣམས་ཀྱི་ཞབས་
ལ་གུས་པས་ཕྱག་འཚལ་ལོ། །རྒྱུད་ཀྱི་རྒྱལ་པོ་དཔལ་གསང་བ་འདུས་པའི་རྫོགས་པའི་རིམ་པ་རིམ་ལྔ་གདན་རྫོགས་ཀྱི་དམར་ཁྲིད་ལ་གཉིས། གདམས་ངག་གི་སྔོན་དུ་འགྲོ་བ་དང༌། གདམས་པ་དངོས་སོ། །དང་པོ་ལ་གཉིས། སྤྱིའི་སྔོན་འགྲོ་དང༌།  ཁྱད་
པར་གྱི་སྔོན་འགྲོའོ། །དང་པོ་ནི། ལམ་ཐུན་མོང་བས་རྒྱུད་ལེགས་པར་སྦྱོང་བ་དང༌། རྣམ་པར་དག་པའི་དབང་རྫོགས་པས་སྣོད་རུང་དུ་སྒྲུབ་པ་དང༌། དེའི་དུས་སུ་ཁས་བླངས་པའི་དམ་ཚིག་དང་སྡོམ་པ་རྣམ་པར་དག་པར་བྱེད་པ་ནི། རྫོགས་རིམ་

གྱི་སྔོན་འགྲོའི་མཆོག་ཏུ་ཤེས་པར་བྱས་ལ། ཉམས་འོག་ཏུ་ཆུད་པར་བྱའོ། །དེ་ནས་བསྐྱེད་རིམ་ཕྲ་རགས་མཐར་ཕྱིན་པ་ཡིན་ན། མཚམས་འདི་ནས་ལུས་དབེན་ཉིད་ལ་འདྲིལ་བ་ཡིན་ལ་དེ་ལྟ་མིན་ན་བསྐྱེད་རིམ་རྒྱས་བསྡུས་གཉིས་གཞན་དུ་བཤད་པ་
བཞིན་དུ་གང་རུང་རེ་སྒོམ་པ་སྔོན་དུ་བཏང་ཡིན་བྱ། ལམ་ཐུན་མོང་བའི་དལ་འབྱོར་ཐོབ་པ་དོན་ཆེ་བ་དང༌། ཤིན་ཏུ་རྙེད་དཀའ་བའི་ཚུལ་བསྒོམས་ལ་སྙིང་པོ་ལེན་འདོད་ཆེན་པོ་བསྐྱེད། དལ་འབྱོར་ཐོབ་པ་མྱུར་དུ་འཇིག་པའི་འཆི་བ་རྗེས་སུ་དྲན་པ་དང༌། ཤི་ནས་
ངན་འགྲོར་ལྷུང་ན་ཇི་ལྟར་འགྱུར་གྱི་ངན་འགྲོའི་སྡུག་བསྔལ་བསམས་ལ། ཆོས་མིན་པ་བྱ་རྒྱུ་མེད་པར་ཐག་བཅད་ཅིང་འཇིགས་པ་དྲན་པས་རྒྱུ་བྱས་པའི་སྐྱབས་སུ་འགྲོ་བ་རྒྱུད་དང་འདྲེས་ངེས་པ་དང༌། དགེ་སྡིག་ལས་བདེ་སྡུག་འབྱུང་བའི་ལས་འབྲས་ལ་
ངེས་པ་བརྟན་པོ་བསྐྱེད། འཁོར་བ་མཐའ་དག་གི་ཉེས་དམིགས་བསམས་ལ་སྲིད་པ་ལས་ངེས་པར་འབྱུང་འདོད་དྲག་པོ་བསྐྱེད། རང་ཉིད་སྲིད་མཚོར་ལྷུང་བ་བཞིན་དུ་སེམས་ཅན་རྣམས་ཀྱང་དེ་དང་འདྲ་བར་བལྟ་ཞིང༌། དེ་རྣམས་ཀྱང་རང་གི་མ་
ཡིན་པ་དང༌། མ་བྱས་རེས་ཀྱིས་ཕན་པ་བསྒྲུབས་ཤིང༌། གནོད་པ་བསལ་བའི་དྲིན་ཆེ་བ་དང༌། དེ་ལ་ལན་དུ་ཕན་འདོགས་པའི་དྲིན་དུ་གཟོ་བའི་བློ་བརྟན་པོ་བསྐྱེད་ནས། དེ་ནས་དེ་རྣམས་བདེ་བས་ཕོངས་པའི་ཕོངས་ལུགས་དང་སྡུག་བསྔལ་
གྱིས་མནར་བའི་མནར་ལུགས་རྣམས་བསམས་པ། དེ་རྣམས་ཅི་ནས་ཀྱང་བདག་གིས་བདེ་བ་མཐའ་དག་ལ་དགོད་པ་དང་སྡུག་བསྔལ་མཐའ་དག་ལས་བསྒྲལ་བར་བྱའོ་སྙམ་པའི་འདུན་པ་དྲག་པོ་བསྐྱེད། དེ་ནས་དོན་དེ་གཉིས་རྫོགས་པར་

སྒྲུབ་པ་ནི་སངས་རྒྱས་ཉག་གཅིག་ཏུ་མཐོང་ནས། དེ་རྣམས་ཀྱི་དོན་དུ་སངས་རྒྱས་ཐོབ་འདོད་ཀྱི་བློའི་འགྱུར་བ་དྲག་པོའི་སྒོ་ནས་བྱང་ཆུབ་ཏུ་སེམས་བསྐྱེད། དེ་འདྲ་བའི་སངས་རྒྱས་ཐོབ་པའི་དོན་དུ་ལམ་འདི་དང་འདི་ལ་བསླབ་པར་བྱའོ་
སྙམ་པའི་ལམ་ལ་བརྟེན་པའི་ཡི་དམ་བརྟན་པོ་ཡང་དང་ཡང་དུ་བྱའོ། །གཉིས་པ་ལ་གཉིས། སྡིག་སྒྲིབ་དག་པར་བྱ་བའི་ཕྱིར་རྡོ་རྗེ་སེམསདཔའི་བསྒོམ་བཟླས་བྱ་བ་དང༌། བྱིན་རླབས་འཇུག་པར་བྱ་བའི་ཕྱིར་བླ་མའི་རྣལ་འབྱོར་བསྒོམས་ནས་མཆོད་པའོ། །
དང་པོ་ནི་སྙིང་པོ་རྒྱན་ལས། སངས་རྒྱས་ཀུན་གྱི་སྐུ་གཅིག་པུ། །པད་དཀར་ཟླ་བའི་དབུས་གནས་ཤིང༌། །རྡོ་རྗེ་དྲིལ་བུ་རྒྱན་སྤྲས་པའི། །རྡོ་རྗེ་སེམས་དཔའ་ལེགས་དམིགས་ཤིང༌། །ཡི་གེ་བརྒྱ་པ་ཆོ་ག་བཞིན། །ཉི་ཤུ་རྩ་ནི་རེ་རེ་བཟླས། །ལྟུང་སོགས་བྱིན་གྱིས་
བརླབས་གྱུར་པས། །འཕེལ་བ་རུ་ནི་མི་འགྱུར་ཞེས། །གྲུབ་པ་མཆོག་རྣམས་ཀྱིས་བཤད་པས། །ཐུན་མཚམས་སུ་ནི་སྤྱད་པར་བྱ། །འབུམ་ཕྲག་ཏུ་ནི་བཟླས་གྱུར་ན། །རྣམ་པར་དག་པའི་བདག་ཉིད་འགྱུར། །ཞེས་ཐུན་མཚམས་སུ་རྡོར་སེམས་བསྒོམས་
ནས་ཡིག་བརྒྱ་ཉེར་གཅིག་རེ་མ་ཆག་པར་བཟླས་ན་ལྟུང་བ་མི་འཕེལ་བ་དང༌། འབུམ་ཕྲག་གཅིག་བཟླས་ན་ཉེས་པ་རྣམས་འདག་པར་གྲུབ་པ་མཆོག་བརྙེས་པ་རྣམས་ཀྱིས་གསུངས་པས་དེ་ལྟར་བྱའོ། །ཞེས་གསུངས་པ་བཞིན་དུ་དགོས་པ་དེ་གཉིས་ཀྱི་
ཕྱིར་དུ་རྡོར་སེམས་ཀྱི་བསྒོམ་བཟླས་བྱའོ། །འདི་ལ་རང་ཉིད་རྡོར་སེམས་སུ་བསྒོམས་ནས་བྱས་པས་ཆོག་མོད་ཀྱང༌། བླ་མ་རྣམས་ཀྱི་ཕྱག་བཞེས་ལ་སྤྱི་བོར་བསྒོམས་ནས་མཛད་པས་དེ་ལྟར་བྱ་བའི་རིམ་པ་ནི། རང་གི་སྤྱི་བོར་པཾ་ལས་པད་མ་དཀར་པོ།

 ཨཱཿལས་ཟླ་བའི་དཀྱིལ་འཁོར་གྱི་སྟེང་དུ། ཧཱུཾ་ལས་རྡོ་རྗེ་རྩེ་ལྔ་པ་དཀར་པོ་ལྟེ་བ་ལ་ཧཱུཾ་གིས་མཚན་པ། དེ་ལས་འོད་ཟེར་འཕྲོས་དོན་གཉིས་བྱས། ཚུར་འདུས་ཡོངས་སུ་གྱུར་པ་ལས། རྡོ་རྗེ་སེམས་དཔའ་སྐུ་མདོག་དཀར་པོ་གཡས་རྡོ་རྗེ། གཡོན་དྲིལ་བུ་འཛིན་པ། ཡུམ་རྡོ་རྗེ་
དབྱིངས་ཀྱི་དབང་ཕྱུག་མ་སྐུ་མདོག་དཀར་མོ་རྡོ་རྗེ་དང་དྲིལ་བུ་འཛིན་པས་འཁྱུད་པ། རིན་པོ་ཆེའི་རྒྱན་སྣ་ཚོགས་པས་སྤྲས་པ། མཚན་དང་དཔེ་བྱད་དང་ལྡན་པ། རྡོ་རྗེ་སྐྱིལ་ཀྲུང་གིས་བཞུགས་པ་བསྐྱེད་ལ། དེའི་ཐུགས་ཀར་ཟླ་བའི་སྟེང་དུ་ཧཱུཾ་དཀར་པོ་བསམ། དེ་
ལས་འོད་ཟེར་འཕྲོས་རང་འདྲའི་ཡེ་ཤེས་སེམས་དཔའ་སྤྱན་དྲངས་པ་ལ་མཆོད་པ་ལྔས་མཆོད། ཛཿ་ཧཱུཾ་བཾ་ཧོཿ དགུགས་གཞུག་བཅིང་མཉེས་པར་བྱ། ཡང་ཐུགས་ཀའི་ཧཱུཾ་ལས་འོད་ཟེར་འཕྲོས། དབང་བསྐུར་གྱི་ལྷ་རྣམས་སྤྱན་དྲངས་པ་ལ་མཆོད་ནས། དེ་བཞིན་
གཤེགས་པ་ཐམས་ཅད་ཀྱིས་མངོན་པར་དབང་བསྐུར་དུ་གསོལ་ཞེས་གསོལ་བ་བཏབ་པས། དེ་བཞིན་གཤེགས་པ་རྣམས་ཀྱིས་དབང་བསྐུར་བའི་དགོངས་པ་མཛད༌། ཡུམ་རྣམས་ཀྱིས་རིན་པོ་ཆེའི་བུམ་པ་ཡེ་ཤེས་ཀྱི་བདུད་རྩིས་གང་བ་ཐོགས་ནས། ཇི་
ལྟར་བལྟམས་པ་སོགས་དང༌། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲི་ཡེ་ཧཱུཾ། ཞེས་པས་དབང་བསྐུར་ལུས་ཡེ་ཤེས་ཀྱི་བདུད་རྩིས་གང༌། མི་བསྐྱོད་པས་དབུ་བརྒྱན་པར་བསམ། དེ་ནས་སྒོ་གསུམ་གུས་པ་ཆེན་པོས། བཅོམ་ལྡན་འདས་རྡོ་རྗེ་སེམས་
དཔའ་བདག་གཞན་ཐམས་ཅད་ཀྱི་སྡིག་སྒྲིབ་དང་དམ་ཚིག་ཉམས་ཆགས་ཐམས་ཅད་དག་པར་མཛད་དུ་གསོལ། ཞེས་གསོལ་བ་བཏབ་པས་ཐུགས་ཀའི་ཧཱུཾ་ལས་འོད་ཟེར་འཕྲོས། སེམས་ཅན་ཐམས་ཅད་ལ་ཕོག །དེ་དག་གི་སྡིག་སྒྲིབ་ཉེས་ལྟུང་ཐམས་ཅད་

དག་པར་བྱས། ཕྱོགས་བཅུའི་སངས་རྒྱས་སྲས་བཅས་ཐམས་ཅད་ལ་མཉེས་པའི་མཆོད་པ་ཕུལ། དེ་རྣམས་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཐམས་ཅད་འོད་ཟེར་གྱི་རྣམ་པར་བསྡུས་ནས། ཐུགས་ཀའི་ཧཱུཾ་ལ་ཐིམ་པས་གཟི་བརྗིད་དང་
མཐུ་སྟོབས་ཕུན་སུམ་ཚོགས་པར་གྱུར་པར་བསམས་ལ། ཧཱུཾ་གི་མཐའ་མར། ཨོཾ་བཛྲ་སཏྭ་ས་མ་ཡ། མ་ནུ་པཱ་ལ་ཡ། བཛྲ་སཏྭ་ཏྭེ་ནོ་པ་ཏིཥྛ། དྲི་ཌྷོ་མེ་བྷ་བ། སུ་ཏོ་ཤྱོ་མེ་བྷ་བ། སུ་པོ་ཤྱོ་མེ་བྷ་བ། ཨ་ནུ་རཀྟོ་མེ་བྷ་བ། སརྦ་སིདྡྷི་མྨེ་པྲ་ཡཙྪ། སརྦ་ཀ་རྨ་སུ་ཙ་མེ། 
ཙི་ཏྟཾ་ཤྲི་ཡཾ་ཀུ་རུ་ཧཱུཾ། ཧ་ཧ་ཧ་ཧ་ཧོ། བྷ་ག་ཝན་སརྦ་ཏ་ཐཱ་ག་ཏ། བཛྲ་མ་མེ་མུ་ཉྩ། བཛྲི་བྷ་བ་མཧཱ་ས་མ་ཡ་སཏྭ་ཨཱཿ་ཧཱུཾ་ཕཊ། ཅེས་པ་བསྐོར་བ་ལ་དམིགས་ཏེ་བཟླས་པས་ཡིག་འབྲུ་ལས་འོད་ཟེར་འཕྲོས་སེམས་ཅན་གྱི་སྡིག་སྒྲིབ་སྦྱངས། སངས་རྒྱས་
སྲས་བཅས་ལ་མཆོད་པ་བསམ་གྱིས་མི་ཁྱབ་པ་ཕུལ། སྐུ་གསུང་ཐུགས་ཀྱི་བྱིན་བརླབས་བསྡུས་ནས་ཡིག་འབྲུ་ལ་ཐིམ་པས། ཡིག་འབྲུ་ལས་བདུད་རྩིའི་རྒྱུན་དཀར་པོ་བྱུང༌། ཡབ་ཡུམ་གྱི་སྦྱོར་མཚམས་ལས་བབས་ནས། རང་གི་སྤྱི་བོ་ཚངས་པའི་
བུ་གནས་ཞུགས་ཏེ་སྒོ་གསུམ་གྱི་སྡིག་སྒྲིབ་ཐམས་ཅད་དབང་པོའི་སྒོ་དང་བ་སྤུའི་བུ་ག་ནས་ནག་ཕུངས་ཀྱི་འཐོན། སྡིག་སྒྲིབ་སངས་ཀྱིས་དག། །ལུས་ཐམས་ཅད་ཡེ་ཤེས་ཀྱི་བདུད་རྩིའི་རྒྱུན་གྱིས་དཀར་མེར་གྱིས་གང༌། རྟོགས་པ་དང་ཡོན་ཏན་
བདག་གཞན་ཐམས་ཅད་ལ་སྐྱེས་པར་བསམ་ཞིང་བཟླས་སོ། །ཐུན་འཇོག་ཁར་སྟོབས་བཞིའི་བཤགས་པ་བྱས་ལ། སྡིག་སྒྲིབ་ཀྱི་འཁོར་གསུམ་མི་དམིགས་པར་བསྒོམ་ཞིང༌། བདག་ནི་མི་ཤེས་རྨོངས་པ་ཡིས། །དམ་ཚིག་ལས་ནི་འགལ་ཞིང་

ཉམས།  །བླ་མ་མགོན་པོས་སྐྱབས་མཛོད་ཅིག །གཙོ་བོ་རྡོ་རྗེ་འཛིན་པ་སྟེ། །ཐུགས་རྗེ་ཆེན་པོའི་བདག་ཉིད་ཅན། །འགྲོ་བའི་གཙོ་ལ་བདག་སྐྱབས་མཆི། །ཞེས་གསོལ་བ་བཏབ་པས། རྡོ་རྗེ་སེམས་དཔའི་ཞལ་ནས་རིགས་ཀྱི་བུ་ཁྱོད་ཀྱི་སྡིག་སྒྲིབ་དང༌། དམ་ཚིག་ཉམས་
ཆགས་ཐམས་ཅད་དག་གོ། ཞེས་གསུང་ནས་རང་ལ་ཐིམ་པས་རང་གི་སྒོ་གསུམ་དང་རྡོ་རྗེ་སེམས་དཔའི་སྐུ་གསུང་ཐུགས་དབྱེར་མེད་དུ་གྱུར་པར་བསམས་ལ། དགེ་བའི་རྩ་བ་བསྔོ་བ་དང་སྨོན་ལམ་གདབ་བོ།   །གཉིས་པ་ལ་གཉིས། ཚོགས་ཀྱི་ཞིང་དུ་བླ་མ་བསྒོམ་པ་དང༌། 
དེ་ལ་མཆོད་ནས་གསོལ་བ་གདབ་པའོ། །དང་པོ་ནི། མདུན་གྱི་ནམ་མཁར་རིན་པོ་ཆེའི་ཁྲི་སེང་གེས་བཏེག་པའི་སྟེང་ན་པདྨ་དང་ཉི་མའི་གདན་ལ། ངོ་བོ་རང་གི་བླ་མ་ལ་རྣམ་པ་རིགས་དྲུག་པ་རྡོ་རྗེ་འཆང་སྐུ་མདོག་སྔོན་པོ་ཞལ་གསུམ་ཕྱག་དྲུག་པའམ། ཞལ་གཅིག་ཕྱག་
གཉིས་པ་གཡས་རྡོ་རྗེ་གཡོན་དྲིལ་བུ་འཛིན་པས། རང་དང་འདྲ་བའི་ཡུམ་རེག་བྱ་རྡོ་རྗེ་མ་ལ་འཁྱུད་པ། ལྷ་རྫས་ཀྱི་གོས་ཀྱི་སྟོད་གཡོགས་དང་སྨད་གཡོགས་ཅན་རིན་པོ་ཆེའི་རྒྱན་བརྒྱད་ཀྱིས་བརྒྱན་པ། ཞབས་རྡོ་རྗེ་སྐྱིལ་ཀྲུང་གིས་བཞུགས་པ། འོད་ཟེར་རྣམ་པ་ལྔ་རབ་
ཏུ་འབར་བར་བསྒོམ། བསྡུ་ན་དེས་ཆོག །རྒྱས་པར་བྱེད་ན་བཤད་རྒྱུད་ལས་རྡོ་རྗེ་སློབ་དཔོན་གྱི་ལུས་ལ་དཀྱིལ་འཁོར་པའི་ལྷ་ཚོགས་འགོད་པར་གསུངས་པའི་དོན་ལུས་དཀྱིལ་བཞིན་དུ་བསྒོམས་པའི་སྤྱི་བོར་ཟླ་བ་ལ་ཨོཾ་དཀར་པོ། མགྲིན་པར་པདྨ་ལ་ཨཱཿ་དམར་
པོ། སྙིང་ཁར་ཉི་མ་ལ་ཧཱུཾ་སྔོན་པོ་འོད་ཟེར་ལྔ་འཕྲོ་བ་བསྒོམ། ཧཱུཾ་ལས་འོད་ཟེར་འཕྲོས་པས་རྡོ་རྗེ་འཆང་ནས་བཟུང་སྟེ་བླ་མ་བརྒྱུད་པ་རྣམས་དང༌། ཡི་དམ་གྱི་ལྷ་ཚོགས་སྤྱན་དྲངས་ཏེ་བསྟིམས་ལ། སྔོན་འབྱུང་ལས། བླ་མ་སངས་རྒྱས་བླ་མ་ཆོས། །དེ་བཞིན་

བླ་མ་དགེ་འདུན་ཉིད། །ཅེས་གསུངས་པ་ལྟར་སྐྱབས་གསུམ་ཀུན་འདུས་ཀྱི་ངོ་བོར་བསྒོམ། རིམ་ལྔ་ལས། འདི་ནི་རང་བྱུང་བཅོམ་ལྡན་འདས། །ལྷག་པའི་ལྷ་ནི་གཅིག་པུ་ཉིད། །མན་ངག་རབ་ཏུ་སྟེར་བའི་ཕྱིར། །རྡོ་རྗེ་སློབ་དཔོན་དེ་བས་ལྷག །ཅེས་
གསུངས་པ་ལྟར་རང་ལ་ཕན་འདོགས་པའི་ཞིང་དུ་ནི་རྡོ་རྗེ་འཆང་ལས་ཀྱང་ཆེས་ལྷག་པ་ཡིན་སྙམ་དུ་བསམ། ཞལ་ལུང་ལས། འདི་ཡི་དོན་ལྡན་འགའ་ཞིག་ལ། །ང་ནི་དེ་ཡི་ལུས་གནས་ཏེ། །སྒྲུབ་པོ་གཞན་ལ་མཆོད་པ་ལེན། །དེ་ཡིས་དེ་མཉེས་
རང་གི་རྒྱུད། །ལས་ཀྱི་སྒྲིབ་པ་དག་བྱེད་དོ། །ཞེས་གསུངས་པ་ལྟར་ཡང་དག་པའི་གདམས་ངག་གི་དོན་སྟོན་པའི་བླ་མ་སློབ་མས་མཆོད་པའི་དུས་སུ། སངས་རྒྱས་རྣམས་བྱོན་ཏེ་བླ་མའི་ལུས་ལ་ཞུགས་ཏེ་མཆོད་པ་བཞེས་ནས་སློབ་མའི་རྒྱུད་དག་པར་
བྱེད་ལ། མཆོད་པ་གཞན་གྱི་ཚེ་རང་གིས་སངས་རྒྱས་ལ་བཏང་བའི་བསོད་ནམས་འཐོབ་ཀྱང༌། སངས་རྒྱས་ཉིད་ཀྱིས་དེ་ལྟར་བཞེས་པའི་ངེས་པ་མེད་པའི་ཚུལ་ཤེས་པར་བྱས་ལ། མཆོད་པའི་ཞིང་གོང་ན་མེད་པའི་ངེས་པ་བསྐྱེད། རྡོ་རྗེ་སྙིང་པོ་རྒྱན་
གྱི་རྒྱུད་དང༌། སྒྱུ་འཕྲུལ་དྲ་བ་ལས། རྟག་ཏུ་བླ་མ་ལ་གུས་པའི། །སློབ་མས་བླ་མ་འདི་ལྟར་བལྟ། །བླ་མ་སངས་རྒྱས་ཀུན་དང་མཉམ། །དེ་ཉིད་རྟག་ཏུ་རྡོ་རྗེ་འཆང༌། །དེ་བཞིན་གཤེགས་པ་རིན་ཆེན་འབྱུང༌། །དེ་ནི་ཡེ་ཤེས་རྒྱ་མཚོ་ཆེ། །ཡིད་བཞིན་ནོར་
བུའི་རིན་ཆེན་སྦྱིན། །དེ་ཡི་ཡོན་ཏན་ཐམས་ཅད་བཟུང༌། །སྐྱོན་ཀུན་སེམས་ཀྱིས་ཀྱང་མི་བསམ། །ཡོན་ཏན་བཟུང་ན་དངོས་གྲུབ་འཐོབ། །སྐྱོན་གྱིས་དངོས་གྲུབ་ཉམས་པར་བྱེད། །ཅེས་གསུངས་པ་ལྟར་དེ་བཞིན་གཤེགས་པ་རིགས་དྲུག་གི་ངོ་

བོར་བལྟས་ལ། སྐྱོན་རྟོག་པའི་བློ་ལ་སྡོམ་སེམས་མང་པོ་དང༌། ཡོན་ཏན་རྣམས་བརྟགས་ནས་དེ་ལ་དམིགས་པའི་དད་པ་སྦྱོང་བ་མང་དུ་བྱ་སྟེ། སྐྱོན་གྱི་ངོས་ནས་བརྟགས་ན་དངོས་གྲུབ་ཀྱི་གེགས་བྱེད་ལ། ཡོན་ཏན་གྱི་ངོས་ནས་བརྟགས་ན་དངོས་གྲུབ་མྱུར་དུ་
འགྲུབ་པའི་ཕྱིར་རོ། །དེ་ལྟ་བུ་ལ་སོགས་པའི་ཚུལ་གྱིས་བླ་མ་དེ་ཉིད་ལ་དམིགས་པའི་དད་པ་དང༌། བཀའ་དྲིན་རྗེས་སུ་དྲན་ཏེ་གུས་པ་ཆེན་པོ་མང་དུ་སྦྱང་ངོ་། །གཉིས་པ་ནི། རིམ་ལྔ་ལས། མཆོད་པ་ཐམས་ཅད་རྣམས་སྤངས་ནས།   །བླ་མ་ལ་མཆོད་ཡང་དག་བརྩམ། །
དེ་མཉེས་པས་ནི་ཀུན་མཁྱེན་པའི། །ཡེ་ཤེས་མཆོག་ནི་ཐོབ་པར་འགྱུར། །བླ་མེད་བྱེད་པ་སློབ་དཔོན་གྱི། །རྡོ་རྗེ་སེམས་དཔའ་མཆོད་བྱས་པས། །དེ་ཡིས་བསོད་ནམས་མ་བྱས་ཅི། །དཀའ་ཐུབ་མ་བསྟེན་གང་ཞིག་ཡོད། །ཅེས་གསུངས་པ་ལྟར་མཆོད་པ་ཀུན་གྱི་ནང་
ནས་བླ་མ་ལ་མཆོད་པ་ཉིད་ལྷུར་བླང་བའི་ཚུལ་ལ་ངེས་པ་དྲག་པོ་བསྐྱེད་ནས་བླ་མ་ལ་མཆོད་པར་བྱའོ། །དེ་ཡང་རྩ་རྒྱུད་ལེའུ་བརྒྱད་པ་ལས། ཞིང་འདི་རིན་པོ་ཆེ་སྣ་བདུན་གྱིས་བཀང་བ་ལ་སོགས་པའི་ཕྱི་ནང་གི་མཆོད་པས་བླ་མ་ལ་མཆོད་པར་གསུངས་པ་བཞིན་
བྱ་བ་ལ་མཎྜལ་གྱི་མཆོད་པ་ནི། ས་འམ་རིན་པོ་ཆེ་ལ་སོགས་པའི་མཎྜལ་བ་བྱུང་གིས་བྱུགས་པ་ལ། དྲི་བཟང་དང་བདུད་རྩི་ལྔ་དང་བཅས་པའི་ཆུས་བྱུག་ཅིང༌། ཨོཾ་བཛྲ་བྷཱུ་མི་ཨཱཿཧཱུཾ། ཞེས་པས་དབང་ཆེན་གསེར་གྱི་ས་གཞི་དང༌། ཨོཾ་བཛྲ་རེ་གེ་ཨཱཿཧཱུཾ། ཞེས་
པས་ལྕགས་རིའི་མུ་ཁྱུད། དྲི་བཟང་དང་བཅས་པའི་བདུད་རྩི་ལྔས་སྦགས་པའི་མེ་ཏོག་གི་ཚོམ་བུ་དབུས་སུ་འགོད་ཅིང༌། ཨོཾ་ཧཾ་སུ་མ་དྷེ་མཻ་ར་ཝེ་ནཱ་མ། ཞེས་པས་དབུས་སུ་རི་རབ། ཤར་དུ་མེ་ཏོག་འགོད་ཅིང༌། ཨོཾ་ཡཾ་པཱུ་རྦ་བི་དེ་ཧཱ་ཡ་ནཱ་མ། ཞེས་པས་

ཤར་ལུས་འཕགས། ལྷོར་འགོད་ཅིང༌། ཨོཾ་རཾ་ཛམྦུ་དྭཱི་པཱ་ཡ་ན་མ། ཞེས་པས་ལྷོ་འཛམ་བུ་གླིང༌། ནུབ་ཏུ་འགོད་ཅིང༌། ཨོཾ་ལཾ་ཨ་པ་ར་གཽ་ཙ་རྱ་ནཱ་མ། ཞེས་པས་ནུབ་བ་ལང་སྤྱོད། བྱང་དུ་འགོད་ཅིང༌། ཨོཾ་ཝཾ་ཨུད་ཏ་ར་ཀུ་ར་ཝེ་ནཱ་མ། 
ཞེས་པས་བྱང་སྒྲ་མི་སྙན། ཤར་གྱི་གཡས་གཡོན་གཉིས་སུ་འགོད་ཅིང༌། ཨོཾ་ཡཾ་ཨུ་པ་དྭཱི་པ་ཡ་ན་མ། ཞེས་པ་ལན་གཉིས་ཀྱིས་ལུས་དང་ལུས་འཕགས། ལྷོའི་གཡས་གཡོན་གཉིས་སུ་འགོད་ཅིང༌། ཨོཾ་རཾ་ཨུ་པ་དྭཱི་པཱ་ཡ་ནཱ་མ། ཞེས་པ་ལན་གཉིས་ཀྱིས་
རྔ་རབ་དང་རྔ་ཡབ་གཞན། ནུབ་ཀྱི་གཡས་གཡོན་གཉིས་སུ་འགོད་ཅིང༌། ཨོཾ་ལཾ་ཨུ་པ་དྭཱི་པ་ཡ་ནཱ་མ། ཞེས་པ་ལན་གཉིས་ཀྱིས་གཡོ་ལྡན་དང་ལམ་མཆོག་འགྲོ། བྱང་གི་གཡས་གཡོན་གཉིས་སུ་འགོད་ཅིང༌། ཨོཾ་ཝཾ་ཨུ་པ་དྭཱི་པཱ་ཡ་ནཱ་མ། ཞེས་པ་ལན་
གཉིས་ཀྱིས་སྒྲ་མི་སྙན་དང་སྒྲ་མི་སྙན་གྱི་ཟླ། དེ་ནས་གླིང་གི་ནང་གི་ཤར་དུ་འགོད་ཅིང་། ཨོཾ་ཡཾ་ག་ཛ་རཏྣ་ཡ་ནཱ་མ། ཞེས་པས་གླང་པོ་རིན་པོ་ཆེ། ལྷོར་འགོད་ཅིང་། ཨོཾ་རཾ་པུ་རུ་ཥ་རཏྣ་ཡ་ནཱ་མ། ཞེས་པས་ཁྱིམ་བདག་རིན་པོ་ཆེ། ནུབ་ཏུ་འགོད་ཅིང༌། ཨོཾ་ལཾ་
ཨ་ཤྭ་རཏྣ་ཡ་ནཱ་མ། ཞེས་པས་རྟ་རིན་པོ་ཆེ། བྱང་དུ་འགོད་ཅིང༌། ཨོཾ་ཝཾ་སྟྲི་རཏྣ་ཡ་ནཱ་མ། ཞེས་པས་བཙུན་མོ་རིན་པོ་ཆེ། ཤར་ལྷོར་འགོད་ཅིང༌། ཨོཾ་ཡཾ་ཁཌྒ་རཏྣ་ཡ་ནཱ་མ། ཞེས་པས་དམག་དཔོན་རིན་པོ་ཆེ། ལྷོ་ནུབ་ཏུ་འགོད་ཅིང༌། ཨོཾ་རཾ་ཙཀྲ་རཏྣ་ཡ་
ནཱ་མ། ཞེས་པས་འཁོར་ལོ་རིན་པོ་ཆེ། ནུབ་བྱང་དུ་འགོད་ཅིང༌། ཨོཾ་ལཾ་མ་ཎི་རཏྣ་ནཱ་མ། ཞེས་པས་ནོར་བུ་རིན་པོ་ཆེ། བྱང་ཤར་དུ་འགོད་ཅིང༌། ཨོཾ་ཝཾ་མ་ཧཱ་ནི་དྷི་རཏྣ་ཡ་ནཱ་ཡ། ཞེས་པས་གཏེར་ཆེན་པོ། ནང་གི་ཤར་དུ་འགོད་ཅིང༌། ཨོཾ་སུ་རྱ་ཡ་ནཱ་

མ། ཞེས་པས་ཉི་མ། ནང་གི་ནུབ་ཏུ་འགོད་ཅིང༌། ཨོཾ་ཙནྟྲཱཡ་ནཱ་མ། ཞེས་པས་ཟླ་བ་རྣམས་སོ་སོའི་རྣམ་པ་ཇི་བཞིན་དུ་གསལ་གདབ། རིན་པོ་ཆེ་སྣ་ཚོགས་ཀྱིས་བཀང་བར་དམིགས་ཏེ། བདག་གཞན་ལུས་ངག་ཡིད་གསུམ་ལོངས་སྤྱོད་དུས་གསུམ་དགེ་བ་རྣམས། །
རིན་ཆེན་མཎྜལ་བཟང་པོ་ཀུན་བཟང་མཆོད་པའི་ཚོགས་བཅས་པ། །བློ་ཡིས་བླངས་ནས་བླ་མ་དཀོན་མཆོག་གསུམ་ལ་འབུལ། །ཐུགས་རྗེའི་དབང་གིས་བཞེས་ནས་བདག་ལ་བྱིན་གྱིས་བརླབ་ཏུ་གསོལ། །ཞེས་བརྗོད་དེ་བླ་མ་ལ་དབུལ། མེ་ཏོག་སོགས་
ཕྱི་དང་ནང་བདུད་རྩིའི་མཆོད་པ་དང་གསང་བའི་མཆོད་པས་ཀྱང་མཆོད། བསྟོད་པས་བསྟོད་ལ། བླ་མའི་སྤྱན་སྔར་སྤྱི་དང་ཁྱད་པར་གྱི་སྡོམ་པ་གཟུང་བར་བྱའོ། །དེ་ནས་གུས་པ་ཆེན་པོས་ཐུན་མོང་དང་ཐུན་མོང་མ་ཡིན་པའི་ལམ་རྣམས་མྱུར་དུ་རྒྱུད་ལ་སྐྱེ་བ་དང༌། 
དེ་དག་གི་འགལ་རྐྱེན་ཞི་ཞིང་མཐུན་རྐྱེན་ཡིད་བཞིན་དུ་འགྲུབ་པའི་གསོལ་བ་བཏབ་པས་དགྱེས་ཏེ་བླ་མའི་གནས་གསུམ་གྱི་ཡི་གེ་ལས་རིམ་པ་བཞིན་དུ་འོད་ཟེར་དཀར་དམར་མཐིང་གསུམ་འཕྲོས་པ་རང་གི་གནས་གསུམ་དུ་རིམ་པ་བཞིན་ཞུགས་པས། 
ལུས་ཀྱི་ནང་ཐམས་ཅད་འོད་ཟེར་གསུམ་གྱིས་རིམ་པ་བཞིན་དུ་ཁེངས། སྒོ་གསུམ་གྱི་དྲི་མ་སྦྱངས། བུམ་པ་དང་གསང་བ་དང་ཤེས་རབ་ཡེ་ཤེས་ཀྱི་དབང་རིམ་པ་བཞིན་ཐོབ། སྐུ་རྡོ་རྗེ་སོགས་གསུམ་གྱི་དངོས་གྲུབ་རིམ་པ་བཞིན་ཐོབ་པར་བསམ།
དེ་ནས་སྐུའི་གནས་ཐམས་ཅད་ལས་འོད་ཟེར་སྣ་ཚོགས་འཕྲོས། རང་གི་ལུས་ཀྱི་སྒོ་ཐམས་ཅད་ནས་ཞུགས་སྒོ་གསུམ་གྱི་སྒྲིབ་པ་ཕྲ་བ་དང་ཤེས་སྒྲིབ་སྦྱངས། དབང་བཞི་པ་ཐོབ། རྡོ་རྗེ་གསུམ་དབྱེར་མི་ཕྱེད་པའི་དངོས་གྲུབ་ཐོབ་པར་བསམ་མོ། །

ཡི་གེ་གསུམ་ནི་རྡོ་རྗེ་གསུམ་གྱི་མཚོན་བྱེད་ཡིན་ལ། དེ་གསུམ་གྱིས་སྒྲིབ་པ་གསུམ་སྦྱོང་བ་བཞིན་དུ། དབང་གསུམ་གྱིས་ཀྱང་སྦྱོང་བ་འདྲ་བ་ཙམ་དང༌། དོན་གྱིས་དབང་བཞི་པ་རྡོ་རྗེ་གསུམ་མི་ཕྱེད་པས་ཕྲ་བའི་སྒྲིབ་པ་སྦྱོང་
བ་ལ་བསམས་ནས། སྔར་བཤད་པའི་དབང་བཞི་ཐོབ་པར་ཐ་སྙད་བྱས་པ་ཙམ་ཡིན་གྱི། དེས་དབང་དངོས་ཐོབ་པ་མིན་ནོ། །དེ་ནས་མདུན་གྱི་བླ་མ་རང་གི་སྤྱི་བོར་རྡོ་རྗེ་བསྡུ་པའི་སྔགས་རྒྱས་སམ་དམིགས་པས་སྤྱན་དྲངས་ཏེ་སྤྱི་བོ་ནས་བསྟིམ་པས། 
རང་གི་ལུས་ངག་ཡིད་གསུམ་དང༌། བླ་མའི་སྐུ་གསུང་ཐུགས་དབྱེར་མི་ཕྱེད་པར་བསམས་ལ་ཡི་གེ་བརྒྱ་པས་བརྟན་པར་བྱ་སྟེ། དེ་རྣམས་ནི་ཐུན་སྔ་ཕྱིའི་བར་དང་ཐུན་འགོ་རྣམས་སུ་བྱའོ། །གཉིས་པ་གདམས་པ་དངོས་ལ་གསུམ།  གཞི་
དངོས་པོའི་གནས་ཚུལ། ལམ་བགྲོད་པའི་རིམ་པ། འབྲས་བུ་མངོན་དུ་བྱེད་པའི་ཚུལ་ལོ། །དང་པོ་ལ་གསུམ། ལུས་སེམས་ཀྱི་གཞི་སོ་སོའི་གནས་ཚུལ་དང༌། ཐུན་མོང་གི་གནས་ཚུལ་དང༌། ལུས་ཀྱི་གནས་ཚུལ་བྱེ་བྲག་ཏུ་བཤད་པའོ། །དང་
པོ་ལ་གཉིས་ལས་ལུས་ཀྱི་གནས་ཚུལ་རགས་པ་ནི། འབྱུང་བ་དང་འབྱུང་གྱུར་གྱིས་གཟུགས་ལུས་རགས་པ་འདིའོ། །ལུས་ཕྲ་བ་ནི། དེ་ལ་བརྟེན་པའི་གནས་པ་རྩ་བདུན་ཁྲི་ཉིས་སྟོང་དང༌། གཡོ་བ་རླུང་སྲོག་འཛིན་རགས་པ་དང་བཅས་པའི་བཅུ་དང༌། 
བཀོད་པ་བྱང་ཆུབ་ཀྱི་སེམས་ཐིག་ལེ་དཀར་དམར་རོ། །ལུས་ཤིན་ཏུ་ཕྲ་བ་ནི། སྤྱིར་སྟོང་པ་བཞིའི་བཞོན་པའི་རླུང་དང༌། ཁྱད་པར་དུ་ཐམས་ཅད་སྟོང་པ་འོད་གསལ་གྱི་རླུང་ངོ་། །སེམས་ཀྱི་གནས་ཚུལ་ལ་རགས་པ་ནི། དབང་པོའི་ཤེས་པ་རྣམས་སོ། །

ཕྲ་བ་ནི་ཀུན་རྟོག་བརྒྱད་ཅུ་དང་ཉོན་མོངས་སོགས་སོ། །ཤིན་ཏུ་ཕྲ་བ་ནི་སྤྱིར་སྟོང་པ་བཞིའི་སེམས་དང༌། ཁྱད་པར་དུ་ཐམས་ཅད་སྟོང་པའི་སེམས་སོ། །གཉིས་པ་ནི། རགས་པ་གནས་སྐབས་པའི་ལུས་དང༌། ཕྲ་བ་གཉུག་མའི་རླུང་གི་ལུས་གཉིས་ཀྱི་
ནང་ནས་ཕྱི་མ་དང༌། ཡིད་ཀྱི་ཤེས་པ་གཉིས་མར་ལ་མར་བཅུག་པ་བཞིན་ངོ་བོ་དབྱེར་མེད་པར་འདྲེས་ནས་འཁོར་འདས་ཀྱི་བྱ་བ་ཀུན་རྫོགས་པར་བྱེད་པའོ། །གསུམ་པ་ནི། ལྟེ་བ་སྤྲུལ་པའི་འཁོར་ལོ་ལ་སོགས་པ་རྩ་འཁོར་གང་ན་ཡོད་པའི་དབུས་དང༌།
ཨ་ཝ་དྷཱུ་ཏཱིའི་ཡར་སྣ་མར་སྣ་སོགས་ནི། ལུས་ལ་གནད་དུ་བསྣུན་པའི་ཐབས་ལམ་ཟབ་མོའི་གནད་དུ་བསྣུན་ས་ཡིན་ནོ། །མར་ལུགས་ཀྱི་གདམས་ངག་པ་ཀུན་གྱི་ལུགས་ཀྱིས་གང་དུ་དམིགས་པ་གཏོད་པའི་སྒོམས་ས་ཡུལ་གྱི་གནད་ཤེས་པའི་ཕྱིར་དུ། ལུས་
ཀྱི་དངོས་པོའི་གནས་ཚུལ་གཏན་ལ་འབེབས་ཤིང༌། བསྒོམ་རྒྱུའི་དོན་གྱི་ངོ་བོ་ཤེས་པའི་ཕྱིར་དུ་སེམས་ཀྱི་དངོས་པོའི་གནས་ཚུལ་གཏན་ལ་འབེབས་པ་དང༌། དེ་ཡང་གཉིད་ལོག་པ་དང་སད་པའི་དུས་གཉིས་ལས། དང་པོའི་སྐབས་སུ་དགེ་སྦྱོར་སྐྱོང་བ་ལ་
ནི་སྙིང་ག་དང་མགྲིན་པའི་གནད་ཤེས་དགོས་ཤིང༌། སད་པའི་སྐབས་སུ་གཏུམ་མོ་སྒོམ་པ་ལ་ནི་ལྟེ་བ་དང༌། ལས་རྒྱ་དང་སྙོམས་པར་འཇུག་པ་ལ་སྤྱི་བོའི་གནད་ཤེས་དགོས་པར་འདོད་དེ། དུས་དེ་དག་གི་ཚེ་སེམས་ཀྱི་རྟེན་གྱི་ཐིག་ལེ་གནས་དེ་བཞིར་
གནས་པར་འདོད་པའི་ལུགས་སོ། །འདི་ནི་དུས་འཁོར་གྱི་སྐོར་ནས་དཔྲལ་བ་དང་ལྟེ་བ་ན་སད་པའི་གནས་སྐབས་སྐྱེད་པ་དང༌། མགྲིན་པ་དང་གསང་གནས་ན་རྨི་ལམ་གྱི་གནས་སྐབས་དང༌། སྙིང་ག་དང་ནོར་བུ་ན་གཉིད་འཐུག་གི་གནས་སྐབས་དང༌། ལྟེ་

བ་དང་གསང་གནས་ཀྱི་རྩེ་ན་བཞི་པའི་གནས་སྐབས་སྐྱེད་པའི་ཐིག་ལེ་ཡོད་པར་གསུངས་པ་དང་མཐུན་ཤས་ཆེའོ། །གཉིད་དུ་འགྲོ་བའི་དུས་སུ་སྙིང་ཁ་དང་ནོར་བུར་རླུང་འདུ་ཚབས་ཆེ་ལ། དེ་འཐུག་པའི་རིང་ལ་རྨི་ལམ་མེད་པའི་གཉིད་
རྒྱུན་རིང་ངོ་། །དེ་ནས་གནས་དེ་གཉིས་ནས་རླུང་ཅུང་ཟད་སྲབ་ཏུ་སོང་ནས་མགྲིན་པ་དང་གསང་གནས་སུ་འོངས་པ་ན་རྨི་ལམ་འཆར་ལ། དེར་འདུས་པའི་རིང་ལ་རྨི་ལམ་ཉིད་འབྱུང་ངོ་། །དེ་ནས་རླུང་གནས་དེ་གཉིས་ནས་གྱེས་ཏེ་དཔྲལ་བ་དང་ལྟེ་བར་སོང་
བ་ན་སད་པར་འགྱུར་རོ། །སྤྱི་བོ་ནས་བྱང་སེམས་བབས་པ་ལྟེ་བ་དང་ནོར་བུའི་རྩེར་སླེབ་པ་ན། རང་གི་གནས་གོང་མ་རྣམས་ལས་འགྱུར་བའི་བདེ་བ་ཆེ་བ་རེ་རེ་འབྱུང་བ་ནི་བཞི་པའི་གནས་སྐབས་ཡིན་ལ། དེ་ཉིད་རླུང་སྟོབས་ཀྱིས་ལམ་དུ་བསླངས་
པ་ནའང༌། ཡས་བབས་ཀྱི་ལྷན་སྐྱེས་ཀྱི་མགོ་རྩོམ་པ་ལྟེ་བ་ནས་དང༌། མཚན་ཉིད་རྫོགས་པ་ནོར་བུའི་རྩེར་ཟིན་པ་ན་འཆར་རོ། །དེ་ལྟར་གནས་བཞིར་གཉིད་དང་རྨི་ལམ་གྱི་དགེ་སྦྱོར་སྐྱོང་བའི་གནད་ཆེ་མོད་ཀྱང་གནས་དེ་དག་ཏུ་སད་དུས་སུ་སེམས་
བཟུང་ན་གནད་དུ་མི་འགྲོ་བ་ཡང་མིན་ནོ། །འཁོར་ལོ་རྣམས་ཀྱི་ནང་ནས་ཀྱང་ལུགས་འདི་ལ་སྙིང་ཁ་གནད་ཤིན་ཏུ་ཆེ་བར་རྩ་ཚིག་ལས་བཤད་པ་ནི་ལེགས་པར་བཤད་པ་ཆེན་པོ་ཡིན་ཏེ་འཆད་པར་འགྱུར་རོ། །དེས་ནི་རྩ་འཁོར་སོ་སོར་དམིགས་
པ་གཏད་ནས་སྐྱོང་བ་ལ། རང་རང་གི་ལག་རྗེས་ཐུན་མོང་མ་ཡིན་པ་ཇི་ལྟར་འོང་གཞན་ཡང་ཤེས་དགོས་པ་རྟོགས་པར་བྱའོ། །གཉིས་པ་ལ་གཉིས། རྫོགས་རིམ་གྱི་རིམ་པ་སོ་སོ་ལ་བསླབ་ཚུལ་དང༌། ལམ་ལ་བོགས་འབྱིན་པའི་ཐབས་སྤྱོད་པའོ། །

དང་པོ་ལ་གཉིས། རྡོ་རྗེ་གསུམ་གྱི་རྫོགས་རིམ་དང༌། བདེན་པ་གཉིས་ཀྱི་རྫོགས་རིམ་ལ་བསླབ་ཚུལ་ལོ། །དང་པོ་ལ་གསུམ། ལུས་དབེན་སྐུ་རྡོ་རྗེའི་ཏིང་ངེ་འཛིན་ལ་བསླབ་ཚུལ་དང་།  ངག་དབེན་གསུང་རྡོ་རྫེའི་ཏིང་ངེ་འཛིན་ལ་བསླབ་ཚུལ་དང་།  
སེམས་དབེན་ཐུགས་རྡོ་རྗེའི་ཏིང་ངེ་འཛིན་ལ་བསླབ་ཚུལ་ལོ།  །དང་པོ་ལ་གསུམ། བསྐྱེད་རིམ་རྫོགས་ནས་ལུས་དབེན་ལ་འཇུག་ཚུལ། འཇུག་ཚུལ་དེ་ཉིད་ལ་གོམས་པར་བྱེད་ཚུལ། དེ་ལྟར་གོམས་པ་ལ་བརྟེན་ནས་ལུས་དབེན་དངོས་སྐྱོང་ཚུལ་ལོ། །
དང་པོ་ནི། བསྐྱེད་རིམ་རགས་པ་དྲན་པ་གཅིག་པ་དཀྱིལ་འཁོར་རྒྱལ་མཆོག་ཡན་ཆད་ལ་གསལ་སྣང་རྫོགས་པར་བཏོན་པའི་འོག་ཏུ། སེམས་དེ་བརྟན་པར་བྱ་བའི་ཕྱིར་དུ་སྟེང་སྒོའི་ཕྱག་མཚན་ཕྲ་མོ་ལ་སེམས་བརྟན་པ་གནས་པ་དང༌། དེ་བརྟན་
ནས་དང་པོར་ཕྱག་མཚན་གྱིས་སྤྲོ་བསྡུ་དང༌། དེ་ནས་ལྷའི་སྐུའི་སྤྲོ་བསྡུ་ལ་བསླབས་ཏེ་ལོབས་པའི་འོག་ཏུ། །འོག་སྒོར་ཕྱག་མཚན་ནམ་ཐིག་ལེ་ཕྲ་མོ་ལ་སེམས་བརྟན་པར་བྱེད་པ་དང༌། དེ་ནས་ཐིག་ལེ་རྡོ་རྗེའི་ལམ་ནས་ཡིད་ཀྱིས་རིག་མའི་པདྨར་
ཕྱུང་སྟེ་དེར་བཞག་པའི་ནང་དུ། རྟེན་དང་བརྟེན་པའི་དཀྱིལ་འཁོར་ཡོངས་སུ་རྫོགས་པ་ལ་གསལ་སྣང་རྫོགས་པ་དང༌། སེམས་བརྟན་པར་བྱས་པའི་སྒོ་ནས་རྟོག་པའི་རྣལ་འབྱོར་སྒོམ་པ་མཐར་ཕྱིན་པའི་འོག་ཏུ། ལུས་དབེན་སྒོམ་པ་ལ་
འཇུག་པ་ནི། ལུགས་འདི་ཤེས་པའི་མཁས་པ་རྣམས་ལ་ཡོགས་སུ་གྲགས་པ་ཡིན་ནོ། །འོག་སྒོའི་ཕྲ་མོ་འདིའི་སྟེང་ནས་བསྐྱེད་རིམ་དང་རྫོགས་རིམ་དུ་འགྲོ་ཚུལ་གཉིས་ཡོད་དེ། །དང་པོ་ནི་སྔར་བཤད་པ་ལྟར་རོ། །གཉིས་པ་ནི་ནོར་བུའི་དབུས་ན་རྩ་འཁོར་

གཅིག་ཡོད་པ་དང༌། ནོར་བུའི་རྩེན་དྷཱུ་ཏཱིའི་མར་སྣ་ཡོད་པའི་ལུས་ལ་གནད་དུ་བསྣུན་ས་ལེགས་པར་ཤེས་ནས། དེ་གཉིས་གང་རུང་དུ་ཕྲ་མོ་ལ་སེམས་བཟུང་བའི་གནད་ལ་བརྟེན་པས། དྷཱུ་ཏཱིར་རླུང་འདུས་པ་དང་དེར་ཐིམ་པའི་
དབང་གིས་ལྷན་སྐྱེད་ཀྱི་ཡེ་ཤེས་སྐྱེད་པ་ཡིན་ཏེ། འོག་སྒོའི་ཕྲ་མོ་བསྒོམས་པས་རོ་རྐྱང་གི་རླུང་ཕྱིར་རྒྱུ་བ་བཟློག་ནས་དྷཱུ་ཏཱིར་འཛུད་པའི་སྒོ་ནས་དེ་སྲོག་རྩོལ་དུ་འགྱུར་ཚུལ་ཡིད་ཆེས་པའི་ཁུངས་དང་བཅས་པ་རྒྱས་པར། མན་ངག་འདིའི་ངོ་
སྤྲོད་རྒྱས་པ་རིམ་ལྔ་གསལ་སྒྲོན་དུ་གཏན་ལ་ཕབ་ཟིན་པས་དེར་ཤེས་པར་བྱའོ། །དེས་ན་མཚམས་འདི་ནས་ཕྲ་མོའི་སྒོ་ནས་ལྷན་སྐྱེས་འདྲེན་པའི་ཐབས་མི་བྱེད་པར། ལུས་དབེན་རིགས་གཅིག་ལ་སོགས་པ་སྒོམ་པ་ལ་འཇུག་ན་གདམས་
ངག་གི་གནད་ལེགས་པར་མ་རྟོགས་པ་ཡིན་པས། སླར་ཡང་འོག་སྒོར་ཕྲ་མོ་སྒོམས་ནས་དྷཱུ་ཏཱིར་རླུང་བསྡུས་པ་ལས་ལྷན་སྐྱེས་བསྐྱེད་ནས་ལུས་དབེན་དངོས་གཞི་སྒོམ་དགོས་སོ། །གཉིས་པ་ལ་བཞི། འོག་སྒོར་ཕྲ་མོ་སྒོམ་པའི་ཚུལ་དང༌། 
དེ་ལྟར་བསྒོམས་པས་མྱོང་བ་སྐྱེས་ཚུལ་དང༌། དེ་ལ་གེགས་བྱུང་ན་སེལ་ཚུལ་དང༌། རེ་ཞིག་སྟོང་ཉིད་མི་སྒོམ་པར་ཕྲ་མོ་སྒོམ་པའི་རྒྱུན་མཚན་ནོ། །དང་པོ་ནི། ཏིང་ངེ་འཛིན་སྐྱེ་བ་དང་རྗེས་སུ་མཐུན་པའི་གནས་མཚན་ཉིད་དང་ལྡན་པར་སྐད་ཅིག་
གིས་རང་རྡོ་རྗེ་འཆང་ཞལ་གསུམ་ཕྱག་དྲུག་པ་ཡབ་ཡུམ་དུ་སྒོམ་པ་སྔོན་དུ་བཏང་ནས། ཕྲ་མོ་སྒོམ་པ་ལ་གནད་བཞི་ཚང་དགོས་པའི་དུས་ཀྱི་གནད་ནི། སྤྱིར་རྒྱུན་ལྡན་པ་ཡིན་མོད་ཀྱང༌། ཁྱད་པར་དུ་ཐོ་རངས་སོགས་དབེན་ཞིང་རིག་པ་དྭངས་

པའི་དུས་དང་ཕྱི་དྲོ་མེའི་དུས་སུ་བསྒོམ་མོ། །ལུས་ཀྱི་གནད་ལ་རྐང་པ་རྡོ་རྗེ་སྐྱིལ་ཀྲུང་ངམ། སེམས་དཔའི་སྐྱིལ་ཀྲུང་བྱས། སྒལ་ཚིགས་དྲང་པོར་བསྲང༌། མགྲིན་པ་ཡིད་ཙམ་དགུག །མིག་ཧ་ཅང་ཕྱེད་པ་དང་བཙུམས་པ་མིན་པར་རན་ཙམ་དུ་སྣ་རྩེར་བལྟ། སོ་དང་
མཆུ་རང་ལུགས་པར་བཞག །ལྕེ་རྩེ་རྐན་ལ་སྦྱར། མགོ་མི་མཐོ་མི་དམའ་བར་བཞག་སྟེ། རྡོ་རྗེ་འཕྲེང་བ་ལས་རླུང་སྒོམ་པའི་སྐབས་སུ་ལུས་གནད་བཤད་པ་ནི་གཞན་སྒོམ་པ་ལ་ཡང་འདྲའོ། །རླུང་གི་གནད་ནི་ཕྱི་ནང་དུ་རྒྱུ་བ་སྒྲ་ཅན་དང་ཤུགས་ཅན་དུ་མི་བྱ་བར་
དལ་ཞིང་འཇམ་པར་བྱའོ། །གང་དུ་དམིགས་པ་གཏོད་པའི་ཡུལ་གྱི་གནད་ནི་སྔར་བཤད་པ་ལྟར་མང་ཡང་སྐབས་འདིར་ནི། རྡོ་རྗེའི་མགྲིན་པ་ཡན་ཆད་ལ་ནོར་བུ་ཟེར་བས་དེའི་དབུས་དྲང་པོ་ན་རྩ་འཁོར་གྱི་ལྟེ་བའི་དྷཱུ་ཏཱི་ཡོད་པས་དེའི་ནང་ཙམ་མམ་ཡང་ན་ནོར་བུའི་
བུག་པའི་རྩེ་མོ་རང་ན་དྷཱ་ཏཱིའི་མར་སྣ་ཡོད་པས་དེར་བསྒོམ་པར་བྱའོ། དེ་ལ་རྩའི་རྣམ་པ་གསལ་སྣང་ཐོན་ཐོན་དུ་སྒོམ་མི་དགོས་ཀྱང༌། རྩའི་གནད་གཉིས་ལེགས་པར་ཤེས་ནས་དེར་དམིགས་པ་གཏོད་པ་ངེས་པར་དགོས་སོ། །འདི་འདྲ་བའི་རིགས་རྣམས་
ལ་དམིགས་པ་གཏོད་པའི་གནད་ལེགས་པར་ཤེས་མི་ཤེས་ལ་ཁྱད་ཤིན་ཏུ་ཆེ་བས་བླ་མས་ལེགས་པར་བསྟན་དགོས་སོ། །དེར་སྒོམ་པ་ན་གང་ལ་སེམས་འཇོག་པའི་གཞི་དམིགས་པ་ལ། གདན་ནི་ཉི་མའི་དཀྱིལ་འཁོར་སྲན་མ་ཕྱེད་གཤགས་ཙམ་ཞིག་
བྱ། དེའི་སྟེང་དུ་ཐིག་ལེ་ཕྲ་མོ་ཁྱད་པར་གསུམ་དང་ལྡན་པ་ཞིག་བསྒོམས་ཏེ། ཁ་དོག་ནི་སྔོན་པོའོ། །དབྱིབས་ནི་ཟླུམ་པའོ། །ཚད་ནི་ནས་འབྲུ་དང་ཡུངས་ཀར་གང་རུང་གི་ཚད་ཙམ་ཞིག་རང་གི་ལྷའི་ངོ་བོར་བལྟ་ཞིང༌། ཤིན་ཏུ་འཚེར་ལ་འོད་ཟེར་ལྔ་འབར་

བ་གཅིག་བསྒོམ་མོ། །སེམས་ཟིན་པར་སྣང་ན་དམིགས་ཡུལ་ཅི་ཙམ་ཕྲ་བ་ཙམ་གྱིས་ཀུན་རྟོག་དང་དེའི་བཞོན་པའི་རླུང་ལྡོག་སླ་ལ། ཤིན་ཏུ་འཚེར་བ་བསྒོམས་ན་བྱིང་བ་གཅོད་སླ་ཞིང༌། ཏིང་ངེ་འཛིན་ལ་གསལ་ཉམས་ཆེའོ། །དམིགས་
པ་དེ་ལ་སེམས་འཛིན་ཚུལ་ནི། དམིགས་རྟེན་ཕྲ་མོའི་ནང་དུ་སེམས་ཞུགས་པའི་ཚུལ་གྱིས་འཛིན་པར་གསུངས་པས། །ཚུར་ངོས་ནས་ཕར་ལ་བལྟ་བ་འདྲ་བའི་རྣམ་པར་མི་བྱའི། །ཡུལ་ཅན་གྱི་སེམས་ཡུལ་དེའི་ནང་དུ་སིམ་པ་བཞིན་དུ་བྱ་སྟེ། སྐྱོང་ཚུལ་
འདི་ལྟར་བྱས་ན་ད་གཟོད་སེམས་ཐིག་ལེ་དང་འདྲེས་པར་འགྱུར་པའི་ཉམས་སྐྱེས་ནས་རླུང་འདུ་བར་ཤིན་ཏུ་སླའོ། །དེ་ལྟར་སེམས་འཛིན་པ་ན་ཧ་ཅང་སྒྲིམས་དྲགས་པ་དང་ཧ་ཅང་ལྷོད་དྲགས་པས་བྱིང་རྒོད་སྐྱེད་པས་དེ་གཉིས་སྤངས་ནས་སེམས་གཟུང་བར་
བྱའོ། །འདི་ཡང་གཞུང་ནས་བཤད་པ་ལྟར་གྱི་བསྐྱེད་རིམ་ཕྲ་རགས་ལ་བརྟན་པ་རྙེད་པ་ཡིན་ན། །རྩའི་གནད་ཆེ་སར་གནད་དུ་བསྣུན་ལུགས་དང༌། དེ་ལ་བརྟེན་ནས་རླུང་འདུ་རིམ་སྒྲུབ་པ་ཡིན་གྱི། །དམིགས་པ་གསལ་མི་གསལ་དང་དེ་ལ་སེམས་ཟིན་མི་ཟིན་
གྱི་གཏམ་བྱེད་དོན་མེད་མོད་ཀྱང་། དེ་ལྟ་རང་ཅག་རྣམས་འོག་མ་ལ་བཤད་པ་ལྟར་གྱི་མྱོང་བ་སྐྱེས་པའི་བར་དུ་འཁྲིད་ལོང་མེད་པར་གོང་མ་ལ་རྒྱུག་པ་རྣམས་ཀྱི་དབང་དུ་བྱས་ནས་ཡིན་ཏེ། ཚུལ་དེ་གཉིས་ནི་རིམ་པ་གཞན་ཀུན་ལའང་ཤེས་དགོས་སོ། །
ལུགས་འདི་ལ་འོག་སྒོའི་ཕྲ་མོ་སྒོམ་པ་ལ་རྫོགས་རིམ་དུ་འགྲོ་ལུགས་ཤིག་ཡོད་པ་དེ་མ་བསྒོམ་པར་བཞག་ན། ཕྲ་མོའི་ནུས་པ་མི་རྫོགས་ཤིང་ལུས་དབེན་སྒོམ་པའི་གནད་སྟོར་ནས་འགྲོ་བ། དེའི་གོ་བ་བསྐྱེད་ལུགས་བྱས་པ་ཙམ་མ་གཏོགས་པ། 

གང་ལ་དམིགས་པའི་ཕྲ་མོ་གདན་བཅས་དང༌། དེ་ལ་སེམས་འཛིན་པ་རྣམས་ནི་སྔར་བསྐྱེད་རིམ་གྱི་སྐབས་ཉིད་དུ་བཤད་པ་དེའི་སྟེང་ནས་བྱེད་པས་འཕགས་ལུགས་ལ་དམིགས་པ་དེ་སྟོན་པའི་གདམས་པ་ཆད་པ་ནི་མིན་ནོ། །ཕྲ་མོའི་དམིགས་པ་གསལ་དཀའ་
ན། དམིགས་པ་གཏོད་པའི་གནས་མ་འཕྱུགས་པར་བྱས་ལ་སེམས་བཟུང་བ་ཉིད་ལ་འབད་ཅིང༌། བར་བར་དུ་གསལ་གདབ། དམིགས་པ་གསལ་ཡང་གནས་གཞན་དུ་སྣང་བའམ། ཡལ་ནས་འགྲོ་ནའང་སྔ་མ་བཞིན་དུ་བསྐྱང༌། རང་ཤུགས་ཀྱིས་གནས་པ་
རྙེད་པའི་མཚམས་ནས་སེམས་ཀྱི་ངར་བསྐྱེད་ནས་བཟུང༌། དེ་ལྟར་མ་བྱས་ན་སེམས་དྭངས་པོ་བྱུང་ཡང་བྱིང་བ་ཕྲ་མོ་མི་ཆོད་ལ་དེ་མ་ཆོད་ན་སེམས་བརྟན་པོ་རྙེད་ཀྱང་རླུང་འདུ་དཀའ་བས་དམིགས་པ་འཚེར་ལ་འོད་ཟེར་ཆེན་པོ་ཅན་དང༌། སེམས་ཀྱི་ངར་སྐྱེད་
པ་གཉིས་ཀ་བྱའོ། །རྒོད་པ་བཅད་དཀའ་ནི་ཅུང་ཟད་གློད། བྱིང་བ་བཅད་དཀའ་ན་སྟེང་གི་སྣ་རྩེའི་ཕྱག་མཚན་ཕྲ་མོ་ལ་སེམས་སྒྲིམས་པར་བཟུང་ལ་བྱིང་བ་སངས་པ་དང་འོག་སྒོར་བསྒོམ་མོ། །གཉིས་པ་ནི། དེ་ལྟར་སྒོམ་པ་དེ་ལ་མྱོང་བ་བསྐྱེད་པའི་རིམ་པ་ནི།
སེམས་བྱིང་རྒོད་དང་བྲལ་བར་བསྐྱངས་པས་ཏིང་ངེ་འཛིན་རྒྱུན་རེས་ཐུན་རེའི་བར་དུ་འཁྱོངས་པ་བརྟན་པར་སོང་སོང་གི་བར་དུ་བསྐྱང་ངོ་། །དེའི་ཚེ་རླུང་གི་ལྟ་ས་ཇི་ལྟར་འོང་ཚུལ་ནི། དང་པོར་དྷཱུ་ཏཱིར་ཚུད་པའི་རྟགས་དང་དེ་ནས་དྷཱ་ཏཱིར་ཐིམ་པའི་རྟགས་
འབྱུང་བའི་དང་པོ་ནི་མ་བསྒོམས་པའི་སྔོན་དུ་གཡས་གཡོན་རེ་རེ་བར་རྒྱུ་བ་ན། ཕྲ་མོ་བསྒོམ་སྟོབས་ཀྱི་མྱུར་པོར་མཉམ་རྒྱུར་ངེས་ཅན་དུ་ཐེངས་ཀྱིན་འདུག་ན། ཕྲ་མོའི་རྣལ་འབྱོར་གྱིས་དྷཱུ་ཏཱིར་འཛུད་ནུས་པ་ཙམ་དུ་འཇོག་མོད་ཀྱང༌། ལན་ཅིག་

ཚུད་ཕྱིན་ཆད་ནས་གཡས་གཡོན་རེ་རེ་བར་མི་འཕོ་བ་མིན་ནོ། །གཉིས་པ་ནི་མཚམས་འདི་ནས་དྲིལ་ཏེ་བསྒོམས་པས་སྣ་བུག་གི་རྒྱུ་བ་ཞན་དུ་སོང་བི་མཐར་ཞིབ་ཏུ་བརྟགས་པ་ནི། རྒྱུ་བ་ཕྲ་མོ་ཡང་ལྡོག་པ་ཅིག་འོང༌། རྟོག་
ཚུལ་དེ་ངེས་དཀའ་བར་བྱུང་ན་ལུས་དྲང་པོར་གཡོ་འགུལ་མེད་པར་བདེ་མོར་གནས་པའི་དུས་སུ། ལྟོ་བ་འགུལ་མི་འགུལ་བརྟག ཅུང་ཟད་འགུལ་བར་སྣང་ན་མ་ལོག་པའི་རྟགས་ཡིན། བརྟག་པ་འདི་ཁྱད་པར་དུ་ལྟེ་བ་མན་ཆད་ཀྱི་ཐུར་སེལ་འོག་གི་སྣ་
སྒོར་འབྱུང་འཇུག་བྱེད་མི་བྱེད་རྟོག་པ་ལ་གལ་ཆེ་བ་ཡིན། སྣ་བུག་གི་རྒྱུ་བ་ཕྲ་མོ་ཡང་ལོག་པ་ལ་ཐིམ་དཀའ་སླ་གཉིས་ལས། ཐིམ་དཀའ་ན་ཡུད་ཅིག་ལ་ལྟོ་བ་རླུང་གིས་ཁེངས་པ་འདྲ་བ་ཅིག་འབྱུང་ཞིང་དེ་ནས་ཞི་བར་འགྱུར་ལ། ཞི་མ་ཐག་ལྟོ་བ་དང་
གསང་གནས་ཀྱི་མེ་གནས་པའི་ཐད་ནས་དྲོད་ཁྱད་པར་ཅན་སྐྱེ། དེ་ནས་རིམ་གྱིས་ཞུ་བདེ་འདྲེན་ནོ། །སྣ་བུག་གི་རྒྱུ་བ་ཕྲ་མོ་ཡང་ལོག་པ་འདི་བྱིང་བ་ཕྲ་མོ་མཆོད་པར་བསགས་པས་བྱིང་ཤས་ཆེ་བ་ཅིག་ལ་ཡང་ཡང་འོང་སྟེ། དེ་ནི་དྷཱུ་ཏཱིར་ཚུད་པ་དང་
དེར་ཐིམ་པ་གང་ཡང་མིན་པས་ཁྱད་པར་ཕྱེད་པར་བྱའོ། །དྷཱུ་ཏཱིར་ཐིམ་པ་བྱུང་ཡང་འཇིག་རྟེན་ལས་འདས་པའི་ལམ་གྱིས་ས་བོན་སྤངས་པ་བཞིན་དུ་མི་འགྲོ་བས། སླར་ཡང་རླུང་ལངས་ནས་རྩ་གཉིས་ལ་རྒྱུ་བ་ནི་དུ་མ་ཞིག་འོང་ངོ་། །ཕྲ་མོ་བསྒོམ་
པ་གནད་དུ་འགྲོ་བའི་མཐོང་ཉམས་ཀྱི་རྟགས་ལ། དང་པོར་སྨིག་རྒྱུ་ལྟ་བུ་དང༌། དེ་ནས་དུ་བ་ལྟ་བུ་དང༌། དེ་ནས་མེ་ཁྱེར་ལྟ་བུ་དང་། དེ་ནས་མར་མེ་རླུང་གིས་མ་བསྐྱོད་པ་ལྟ་བུའི་ཉམས་འཆར་ཏེ། གྲངས་མང་ཉུང་དང་རྒྱ་ཆེ་ཆུང་ནི་ཅི་རིགས་སུ་

འཆར་རོ། །རྟགས་འདི་རྣམས་དབང་པོ་ལྔའི་རླུང་ནང་དུ་ལྡོག་པར་རྩོམ་པ་དང༌། ཅུང་ཟད་ལོག་པ་དང་། རླུང་དྷཱུ་ཏཱིར་ཚུད་པ་དང༌། ཐིམ་པར་རྩོམ་པའི་སྐབས་སུ་འབྱུང་བ་མང་དུ་ཡོད་པ་ལས། སྐབས་འདིར་འབྱུང་བའི་གཙོ་བོ་ནི་དྷཱུ་ཏཱིར་ཚུད་ནས་ཐིམ་པར་
རྩོམ་པའི་སྐབས་སུ་འབྱུང་སྟེ། རྟགས་བཞི་པའི་སྐབས་སུ་ནམ་མཁའ་སྤྲིན་མེད་དང་འདྲ་བའི་སྟོང་པ་བཞི་འཆར་བར་བཤད་པའི་གནད་ཀྱིས་ཤེས་སོ། །རྟགས་འདི་རྣམས་སྐབས་འདིར་འཆར་བ་ནི་འཇམ་དཔལ་གྱི་ཞལ་གྱི་ལུང་ལས་གསུངས་སོ། །
སྔར་བཤད་པའི་ཚུལ་དེས་རླུང་དྷཱུ་ཏཱིར་ཐིམ་པ་དང་གཏུམ་མོ་འབར་བའི་མཐུས་བྱང་སེམས་ཞུ་ནས་གསང་གནས་ཀྱི་སྣ་རྩེར་སླེབ་པ་ན་ལྷན་སྐྱེས་ཀྱི་དགའ་བ་མཚན་ཉིད་ཚང་བ་འཆར་རོ། །བྱང་སེམས་ཞུ་བ་སྤྱི་བོ་ནས་མགྲིན་པར་སླེབ་པའི་བར་ལ་དགའ་
བ་དང༌། མགྲིན་པ་ནས་སྙིང་ཁའི་བར་ལ་མཆོག་དགའ་དང༌། དེ་ནས་ལྟེ་བའི་བར་ལ་ཁྱད་དགའ་དང༌། དེ་ནས་ལྷན་སྐྱེས་རྩོམ་པར་བཤད་རྒྱུད་རྡོ་རྗེ་ཕྲེང་བ་ལས་བཤད་ལ། རྡོ་རྗེའི་རྩ་བར་དགའ་བ་དང༌། དེ་ནས་རྡོ་རྗེའི་མགྲིན་པའི་བར་ལ་མཆོག་དགའ་དང༌།
ནོར་བུར་སླེབ་པ་ན་ཁྱད་དགའ་དང༌། རྩེ་མོར་ལྷན་སྐྱེས་སྐྱེ་བར་ཡང་བཤད་དོ། །རླུང་དྷཱུ་ཏཱིར་ཚུད་ནས་ཐིམ་པ་ལས་བྱུང་བའི་དགའ་བཞི་ལ་ནི། དེའི་རྟེན་བྱང་སེམས་ཞུ་བ་ནོར་བུའི་རྩེར་ཡིན་ཀྱང་འཛིན་པར་ཤིན་ཏུ་སླ་ལ། ཁྱད་པར་དུ་ནོར་བུའི་དབུས་
སམ་རྩེར་ཕྲ་མོ་བསྒོམ་པ་ལ་ནི། དེར་བྱང་སེམས་ཞུ་བས་སླེབ་པ་རིང་དུ་གནས་པའི་གནད་ཡོད་པས། འཛིན་པར་སླ་ཞིང་གནས་ཡུན་རིང་བས་ལྷན་སྐྱེས་ལེགས་པར་མཚོན་ནུས་སོ། །རླུང་འདུ་སླ་བ་མིན་པར་ཞུ་བ་དེའི་ཉམས་སྐྱེ་སླ་བ་འགའ་

ཞིག་ལ་འབར་འཛག་བསྒོམས་ན་ཁྱད་པར་དུ་དང༌། དེ་མིན་ཡང་འོག་སྒོའི་ཕྲ་མོ་ལ་སོགས་པ་བསྒོམས་པ་ལ་ཡང་བྱང་སེམས་ཞུ་བ་འབབ་པ་འོང་བས། དེ་ལ་ནི་ཞུ་བ་ཤས་ཆུང་ན་མ་གཏོགས་པ་གནས་མཐོན་པོ་ནས་མ་བཟློག་ན། དམའ་མོ་
ནས་བཟློག་ཤིན་ཏུ་དཀའ་བ་དང༌བཟློགས་ཡང་མཐོ་དགོས་ལ་བཟློག་ནས་ཀྱང་མ་བཀྲམ་ན་ནད་དུ་འགྱུར་བས་འགྲེམས་དགོས་མོད་ཀྱང་། སྔར་བཤད་པ་ལྟར་གྱི་རླུང་ཐིམ་པ་ལ་ནི་དེ་རྣམས་ཡེ་མི་དགོས་སོ། །འོན་ཀྱང་ནོར་བུའི་རྩེར་ལྷན་སྐྱེས་མཚོན་ཟིན་ནས། མས་
བརྟན་ཉམས་སུ་མྱོང་བའི་ཕྱིར་ཟློག་ན་ནི་བཟློག་ཐབས་བྱ་སྟེ། འདི་ལ་ནི་ཐབས་དེ་ཡུན་རིང་དུ་མི་དགོས་ཀྱི་ལན་ཁ་ཡར་སྦྱངས་པའི་མཚམས་ནས། རང་ཤུགས་ཀྱིས་ལྡོག་པར་འགྱུར་ཏེ། ལུས་ལ་གནད་དུ་བསྣུན་ཐབས་ཨ་ན་ཚུགས་སུ་མ་བྱས་
པར། མན་ངག་གི་གནད་ལ་མཁས་པའི་འཇམ་སྦྱོར་གྱིས་ཕྲ་མོ་སོགས་བསྒོམས་པའི་ཁྱད་ཆོས་ཡིན་ནོ། །གལ་ཏེ་ཕྲ་མོ་བསྒོམས་པ་འགའ་ཞིག་ལ་རླུང་ཐིམ་རིམ་མ་བྱུང་བར་ཞུ་བདེ་ཆེ་བར་བྱུང་ན་བཟློག་པ་དང་འགྲེམས་པའི་མཐར་བྱ་སྙམ་ན། འདི་ལ་ཞུ་བ་རིམ་
ཅན་དུ་དལ་བུས་འོང་བ་ལ་ནི་རྩོལ་བ་ཤུགས་དྲག་པོ་མིན་པར་དམིགས་པས་སྤྱི་གཙུག་ཏུ་བཟློག་ཅིང༌། དེ་ནས་རྩ་གནས་ཀུན་ཏུ་བཀྲམ་པ་བྱས་ན་དེ་གོམས་པའི་མཐར། ཞུ་བ་ཆེན་པོ་ཡང་བཟློག་པ་དང་བཀྲམ་པར་ནུས་སོ། །དེ་ལྟ་མིན་པའི་ཞུ་བ་ཆེས་མྱུར་
བར་འབབ་པ་ལ་ནི། རང་ལྷར་གསལ་བའི་ངང་ནས་རྐང་པ་སྐྱིལ་ཀྲུང་དང༌། ལག་པ་གཉིས་བྲང་གི་ཐད་དུ་བསྣོལ། མིག་གཉིས་དྲག་ཏུ་གྱེན་ལ་བཟློག། །རྐང་ལག་གི་སོར་མོ་རྣམས་ལེགས་པར་བསྐུམ། སེམས་སྤྱི་གཙུག་གི་ཧཾ་ཡིག་མགོ་གྱེན་དུ་བསྟན་

པ་ལ་དམིགས། ངག་ཏུ་ཧཱུཾ་རིང་པོ་དྲག་ཏུ་བརྗོད་པ་ཉེར་གཅིག་ཙམ་གྱི་བར་དུ་བརྗོད་ནས། གང་ནས་བཟློག་པའི་གནས་དེ་ནས་རྒྱབ་གཞུང་ལ་ཉེ་བའི་ངོས་སུ་དྷཱུ་ཏཱིའི་ནང་ནས་སྤྱི་གཙུག་ཏུ་སོང་བར་བསམ། མཐར་འཇམ་རླུང་བུམ་པ་ཅན་བཟུང་ལ་ལུས་མི་དྲག་པར་
སྤྲུག་ཅིང༌། སེམས་ཀྱིས་བྱང་སེམས་རྣམས་རྩ་གནས་ཀུན་ཏུ་དགྲམ་པར་བསམ་པ་ལན་མང་དུ་བྱའོ། །གསུམ་པ་ནི། དེ་ལྟར་བསྒོམ་པའི་དུས་སུ་འོག་སྒོ་གཉིས་ཀའམ་གང་རུང་སྐྲངས་པ་དང༌། ཟུག་གཟེར་བསྐྱེད་པ་དང༌། དྲི་ཆུ་འདོར་དཀའ་རུ་སོང་བ་དང༌།
ཧ་ཅང་སླ་རུ་སོང་ན་གནས་དེར་རླུང་ཅུང་ཟད་འདུས་པ་ཡིན་ཀྱང༌། འདུ་ལུགས་ལེགས་པོ་མིན་པས་དེའི་སེལ་ཐབས་ནི། གེགས་དེ་ཞི་བ་རྐྱང་པས་མི་མཆོག་གི་སྔ་རེས་རླུང་ཅུང་ཟད་འདུས་པ་དེས་རླུང་དྷཱ་ཏཱིར་འདུ་བ་ལ་ཕན་པ་དང༌། ཕྱི་རེས་ནས་ཀྱང་རླུང་
དྷཱ་ཏཱིར་བསྡུ་དཀར་མ་སོང་བ་ཞིག་གལ་ཆེའོ། །དེ་རྣམས་ལ་དང་པོ་དགེ་སྦྱོར་སྐྱོང་བ་ན་དལ་བུས་སེམས་བཟུང་བར་གསུངས་པ་ལྟར་མ་བྱས་པར་སྦྱོར་བ་དམ་དྲགས་པ་སོགས་སྐྱོང་ཚུལ་མ་ཤེས་པ་ལས་འབྱུང་བ་ཡང་ཡོད་པས། དེའི་སྐྱོན་དུ་སྣང་
ན་འཇམ་པོའི་སྐྱོང་ཐབས་མཁས་པར་བྱ། དེ་ལྟ་མིན་ན་དེ་ཀ་བསྐྱངས་པས་དགེ་སྦྱོར་ལ་དེ་ཙམ་མི་གནོད་པར་ཞི་འགྲོ་བར་སྣང་ན་དེ་ཀ་ལ་བཞག །དེས་ཀྱང་ཞི་མཉན་པར་དགེ་སྦྱོར་གྱི་གེགས་བྱེད་ན། རོ་སྨད་ཀྱི་རླུང་ཀུན་དམིགས་པས་བསྡུས་ལ་
ཕྲ་མོ་གང་དུ་སྒོམ་པའི་ཐད་ཀ་དེར་ཐིམ་པར་བསམ་པ་མང་དུ་བྱ། ཁྱད་པར་དུ་དྲི་ཆུ་འདོར་དཀའ་བ་ལ་ནི་འཆད་པར་འགྱུར་བ་ལྟར་གྱི་འོག་ཕྱོགས་ཀྱི་རྡོར་བཟླས་མང་དུ་བྱས་པས་ཀྱང་ཕན་ནོ། །འོག་སྒོར་དམིགས་པ་གཏད་པ་ན་རླུང་གྱེན་དུ་འཕྱུགས་པ་

པ་དང་ལུས་འབར་བ་སོགས་ཀྱིས་གེགས་སུ་སོང་ན་ལྟེ་བ་ཡན་ཆད་རང་ལུགས་པར་བཞག་ལ། སྨད་ཀྱི་ཕྱེད་བཅིངས་དམ་པར་བྱ་བ་དང༌། དམིགས་རྟེན་ལ་སེམས་ཟུག་པ་བཞིན་བྱས་ལ་སེམས་བཟུང་ངོ་། །ཕྲ་མོ་ལ་དམིགས་པ་ཐུན་འབྱོངས་
པ་བརྟན་པོ་བྱུང་ཡང་རླུང་དེ་ཙམ་འདུ་མ་ཉན་པ་སོགས་བྱུང་ན། དམིགས་པ་གཏོད་སའི་རྩའི་གནད་ལེགས་པར་ཟིན་པར་བྱས་ལ་དམིགས་པ་དྲག་ཏུ་གཏད། སྟོད་སྨད་ཀུན་ནས་དམིགས་པས་རླུང་བསྡུས་ཏེ་དེར་བསྟིམ་ནས་བདེ་བ་ཉམས་སུ་མྱོང་བའི་དམིགས་པ་
མང་དུ་བྱ། ཕྱི་མ་འདི་སྤྱིར་ཡང་མང་དུ་བྱས་ན་གནད་ཆེའོ། །བཞི་པ་ནི། སྤྱིར་རྫོགས་རིམ་གྱི་སྐབས་སུ་གཙོ་བོར་སྟོང་ཉིད་སྒོམ་རྒྱུ་ཡིན་ཅིང་ལམ་ལ་སློབ་པའི་གང་ཟག་མཚན་ཉིད་ཚང་བས་ཀྱང༌། བསྐྱེད་རིམ་གྱི་དུས་ནས་ཀྱང་སྟོང་ཉིད་ཀྱི་ལྟ་བ་ཕུ་ཐག་ཆོད་པར་
སྒོམ་པ་ཡིན་ཀྱང༌། མཚམས་འདི་ནས་རེ་ཞིག་སྟོང་ཉིད་མི་སྒོམ་པར་ལུས་ལ་གནད་དུ་བསྣུན་ཐབས་ཀྱི་ཐིག་ལེ་སོགས་སྒོམ་པ་ནི། ཐེག་པ་བླ་ན་མེད་པའི་ལུགས་ཀྱིས་སྟོང་ཉིད་སྒོམ་ལུགས་ཐུན་མོང་མ་ཡིན་པ་ནི། བདེ་བ་ཆེན་པོས་ཡུལ་ཅན་བྱས་ནས་
ཡུལ་སྟོང་པ་སྔར་ཕུ་ཐག་ཆོད་པར་བྱས་པ་སྒོམ་པ་ཡིན་ལ། དེ་ཡང་སེམས་བྱིང་རྒོད་དང་བྲལ་བའི་མི་རྟོག་པ་བསྐྱངས་པའི་བདེ་གསལ་མི་རྟོག་པའི་བདེ་བ་ནི། ཆོས་འདི་པ་དང་གཞན་པ་དང༌། ཐེག་པ་ཆེ་ཆུང་དང༌། རྒྱུད་སྡེ་གོང་འོག་ཐུན་མོང་བ་ཡིན་པས། ལུས་
ལ་གནད་དུ་བསྣུན་པ་ལས་བྱུང་བའི་ཞུ་བདེའི་བདེ་ཆེན་མིན་ལ། བསྐྱེད་རིམ་གྱི་ལམ་ལ་ཡང་ཡེ་རྒྱ་ལ་བརྟེན་པའི་ཞུ་བདེ་མང་དུ་འབྱུང་ཡང༌། རླུང་ཐིམ་པའི་བདེ་ཆེན་མིན་པས་རྫོགས་རིམ་པའི་ལྷན་སྐྱེས་ཀྱི་བདེ་ཆེན་ལ་རླུང་དྷཱུ་ཏཱིར་ཐིམ་པའི་བདེ་ཆེན་

དགོས་པས། འདིར་ཕྲ་མོ་སོགས་དམིགས་ནས་ལུས་ཀྱི་གནད་དུ་མ་བསྣུན་པར་སྟོང་པ་ཙམ་བསྒོམས་པས། རྫོགས་རིམ་པའི་བདེ་ཆེན་མི་རྙེད་པས་ཕྲ་མོ་སོགས་ཀྱི་རྣལ་འབྱོར་བསྒོམས་པའི་མཐུས་བདེ་ཆེན་དྲངས་ནས་བདེ་སྟོང་སྦྱར་ཏེ་སྒོམ་
པ་ཡིན་པ་འདི། འདི་འདྲ་བའི་སྐབས་ཀུན་ཏུ་ཤེས་པར་གྱིས་ཤིག །དེའི་ཕྱིར་འོག་སྒོའི་ཐིག་ལེ་སོགས་ལ་དམིགས་ནས་སྒོམ་པ་ནི། བྱིང་རྒོད་དང་བྲལ་བའི་ཏིང་ངེ་འཛིན་པ་བརྟན་པོ་ཙམ་ཞིག་སྐྱེད་པའི་ཕྱིར་ཡང་མིན་ལ། དེ་ལྟར་སྒོམ་པ་དེས་དེ་ཁོ་ན་
ཉིད་ཀྱི་དོན་བསྒོམས་པར་འདོད་པ་ཡང་མིན་ཏེ། དེས་དྲངས་པའི་ལྷན་སྐྱེས་ཀྱི་བདེ་བ་རྙེད་ཀྱང་དེས་སྟོང་ཉིད་ཕུ་ཐག་ཆོད་པའི་ལྟ་ཐོག་ཏུ་བཞག་ནས་མ་བསྒོམས་ན་དེ་ཁོ་ན་ཉིད་ཀྱི་དོན་སྒོམ་པ་མིན་ན། སྔ་མ་དེ་ཁོ་ན་ཉིད་ཀྱི་དོན་སྒོམ་པ་མིན་པ་ལྟ་སྨོས་ཀྱང་
ཅི་དགོས་པའི་ཕྱིར་རོ། །འོན་ཀྱང་དེ་འདྲ་བའི་བདེ་བ་ཕྱོགས་གཅིག་པའི་ཏིང་ངེ་འཛིན་ཡང༌། ཟབ་པར་འདོད་པའི་ཏིང་ངེ་འཛིན་གཞན་དང་ཁྱད་པར་ཤིན་ཏུ་ཆེ་བ་ཡང་ཤེས་པར་བྱའོ། །འདི་ལ་ཡང་ཡུལ་ཅན་གཞན་གྱིས་སྟོང་ཉིད་རྟོགས་ནས་སྒོམ་པ་དང༌།
ལྷན་སྐྱེས་ཀྱི་བདེ་ཆེན་གྱིས་སྟོང་ཉིད་རྟོགས་ནས་བསྒོམ་པ་གཉིས་ནམ་མཁའ་དང་ལག་མཐིལ་ལྟར་གྱིས་ཁྱད་པར་ཤིན་ཏུ་ཆེ་བའི་བདེ་སྟོང་སྦྱོར་བ་ལ་ངེས་པ་ཆེན་པོ་རྙེད་པ་གལ་ཆེ་བ་ནི། རིམ་པ་ལྔ་གསལ་བའི་སྒྲོན་མེར་རྒྱས་པར་གཏན་ལ་ཕབ་
ཟིན་ཏོ། །གསུམ་པ་ལ་གསུམ། ལུས་དབེན་གྱི་ངོས་འཛིན། ལུས་དབེན་གྱི་དབྱེ་བ། ལུས་དབེན་སྒོམ་པའི་ཚུལ་ལོ། །དང་པོ་ནི་སྤྱོད་བསྡུས་ལས། དབེན་གཞིའི་ལུས་ངོས་བཟུང་ནས་དེའི་ལུས་དབེན་འཆད་པ་ན། ལུས་ཀྱི་སྒྲ་དོན་ནི་བསགས་པ་དང༌།

 སྤུངས་པ་དང༌། ཚོགས་པའི་དོན་ཡིན་ལ། དེ་ལ་ཡང་གསུམ་ལས། ནང་གི་གཟུགས་ལུས་ཐ་མལ་པ་འདིའི་སྤུངས་ཚུལ་ནི། ཤའི་ཁམ་ཚད་ལ་སོགས་པ་རྣམས་ཚོགས་པ་ཡིན་པར་བསྟན། དེ་ནས་ཕུང་པོ་ལྔ་དང༌། ཁམས་བཞི་དང༌། 
ནང་གི་སྐྱེ་མཆེད་དྲུག་དང༌། ཡུལ་ལྔ་དང༌། ཡེ་ཤེས་ལྔ་སྟེ་ཉེར་ལྔའི་ལུས་ཀྱི་སྤུངས་ཚུལ་ནི་འབྲས་དང་ནས་ལ་སོགས་པ་མང་པོ་ལ་སྤུངས་པ་ཞེས་བརྗོད་པ་བཞིན་དུ། ལུས་ཀྱི་ཡན་ལག་དང་ཉིད་ལག་ཏུ་གཏོགས་པ་ཚོགས་པ་ལ་སྤུངས་པར་བསྟན་ཏོ། །
ཉེར་ལྔ་ལ་ནི་སེམས་སེམས་བྱུང་ཡང་ཡོད་ལ། དེའི་སྤུངས་ཚུལ་ནི་འབྲས་ལ་སོགས་པ་བཞིན་དུ་ཡུལ་གྱི་གོ་སོ་སོར་གནོན་པའི་གཟུགས་ཅན་གྱི་སྤུངས་ཚུལ་དང་མི་འདྲ་བས། མིག་ལ་སོགས་པའི་དབང་པོ་དང༌། གཟུགས་ལ་སོགས་པའི་ཡུལ་
གྱི་ཁམས་རྣམས་ཕྲད་པ་ལས། ཡིད་དེ་སེམས་ཀྱི་ཚོགས་དྲུག་དང་། ཤེས་རབ་ལ་སོགས་པའི་སེམས་བྱུང་རྣམས་འབྱུང་ལ། དེ་རྣམས་ཀྱི་བསགས་པའམ་ཚོགས་པའམ་སྤུངས་ཚུལ་ནི། དུས་སྔ་ཕྱི་བར་མ་ཆད་པའི་རྒྱུན་གྱི་ཆ་དུ་མ་འདུས་པ་ཡིན་
གྱི། དུས་གཅིག་ཏུ་ཡུལ་གྱི་གོས་སོ་སོར་གནོན་པའི་དུ་མ་འདུས་པ་མིན་ཏེ། རྣམ་ཤེས་ལུས་ཅན་མིན་པས་ཤར་ལ་སོགས་འི་ཡུལ་ན་མི་གནས་པའི་ཕྱིར་རོ། །འདི་ནི་ཤེས་པའི་ལུས་ཀྱི་སྤུངས་ཚུལ་ཏེ། དབེན་གཞིའི་ལུས་ཀྱི་སྤུངས་ཚུལ་གསུམ་
གསུངས་ཀྱི་ལུས་དབེན་གསུམ་བསྟན་པ་མིན་ནོ། །དེ་འདྲ་བའི་དབེན་གཞིའི་ལུས་དེ་གང་ལས་དབེན་པ་ནི། ཐོག་མ་མེད་པ་ནས་ཐ་མལ་པའི་ང་རྒྱལ་གྱིས་གནས་པ་ཞེས་པས་བསྟན། དེའི་གཉེན་པོར་གང་སྒོམ་པ་ནི། དེ་བཞིན་གཤེགས་པ་ཐམས་

ཅད་ཀྱི་རྡུལ་ཕྲ་རབ་ལས་བསྒྲུབས་པའི་ངོ་བོ་ཉིད་དུ་བསྟན་ཏེ། ཞེས་པས་བསྟན་པས་དབེན་ལུགས་གཞན་མང་པོ་འཆད་པ་ནི་དོན་དུ་མ་མཐོང་ངོ་། །གཉིས་པ་ནི། ལུས་དབེན་དེ་ལ་དབྱེ་ན་རྣམ་པ་བཞི་སྟེ། དམ་པ་རིགས་བརྒྱའི་ལུས་དབེན་དང༌། དེ་ཉིད་རིགས་
ལྔའི་ལུས་དབེན་དང༌། གསང་བ་རིགས་གསུམ་གྱི་ལུས་དབེན་དང༌། གསང་ཆེན་རིགས་གཅིག་གི་ལུས་དབེན་ནོ། །དང་པོ་ནི་ཕུང་པོ་ལྔ་དང༌། ཁམས་བཞི་དང༌། ནང་གི་སྐྱེ་མཆེད་དྲུག་དང༌། ཕྱིའི་ཡུལ་ལྔ་སྟེ་ཉི་ཤུ་པོ་རྣམ་སྣང་སོགས་རིགས་ལྔ་དང༌། སྤྱན་མ་
སོགས་ཡུམ་བཞི་དང༌། ས་སྙིང་ནས་འཇམ་དབྱངས་ཀྱི་བར་སེམས་དཔའ་དྲུག་དང༌། གཟུགས་རྡོ་རྗེ་མ་སོགས་སེམས་མ་ལྔར་བཞག་པ་རེ་རེ་ལ། རྣམ་སྣང་གི་རྣམ་སྣང་ནས་རེག་བྱ་རྡོ་རྗེ་མའི་རྣམ་སྣང་སོགས་རིགས་ལྔ་ལྔར་ཕྱེ་བས་བརྒྱ་སྟེ། ལྷ་རེ་རེ་ལ་ཡང་
རིགས་ལྔ་ལྔ་ཡོད་པས་རིགས་ལྔའི་རིགས་དང་རིགས་ཅན་སོ་སོར་མ་ངེས་པར་བསྟན་ཏོ། །གཉིས་པ་ནི་རྣམ་སྣང་དང་རིན་འབྱུང་དང་འོད་དཔག་མེད་དང༌། དོན་གྲུབ་དང༌། མི་བསྐྱོད་པའི་རེགས་ཅན་ཉི་ཤུ་པོ་ཚན་པ་རེ་རེ་ནི་སའི་ཁམས་ནས་རྣམ་ཤེས་
ཀྱི་ཁམས་ཀྱི་རིགས་སུ་བསྟན་ནས་ལྔར་བྱས་པ་སྟེ། རིགས་བརྒྱ་ཡང་ཁམས་ལྔའི་རིགས་སུ་བསྟན་ནས་དེ་ལྡའི་རིགས་སུ་བསྡུས་པའོ། །གསུམ་པ་ནི་རིགས་ལྔར་བསྡུས་པ་དེ་ཡང་རྡོ་རྗེ་གསུམ་དུ་འགྱུར་ཏེ། འདི་ལྟར་རིན་འབྱུང་ནི་སྐུ་རྡོ་རྗེ་དང་དོན་གྲུབ་
ནི་གསུང་རྡོ་རྗེ་དང༌། རིགས་དྲུག་པ་ནི་ཐུགས་རྡོ་རྗེའི་ནང་དུ་བསྡུས་པ་སྟེ། དེ་གསུམ་ཡང་རང་གི་ལུས་དང་ངག་དང་ཡིད་གསུམ་གྱི་ངོ་བོར་འདུའོ། །བཞི་པ་ནི་རྡོ་རྗེ་གསུམ་ཡང་གསང་ཆེན་རྡོ་རྗེ་འཆང་གི་སྐུ་གསུང་ཐུགས་སུ་བསྡུས་ནས་རིགས་གཅིག་

ཏུ་བསུངས་པའོ། །གསུམ་པ་ནི། འདིར་དབེན་གཞིའི་ལུས་བརྒྱ་དང་ལྔ་ལ་སོགས་པ་དེ་རྣམས་ལྷ་དེ་དང་དེའི་ངོ་བོར་སྒོམ་པ་ཙམ་དང༌། སྟོང་ཉིད་རྟོགས་པའི་གཟུང་རྣམ་ལྷ་དེ་དག་ཏུ་ཤར་བ་ཙམ་དང༌། རླུང་ཐིམ་པ་ལས་བྱུང་བ་མིན་པའི་
ཞུ་བདེས་སྟོང་ཉིད་རྟོགས་པ་ལྷའི་རྣམ་པར་ཤར་བ་ནི། བསྐྱེད་རིམ་གྱི་ལམ་ལ་ཡང་དུ་མ་ཞིག་ཡོད་ཅིང༌། ཐུན་སྔ་ཕྱིའི་བར་དུ་ཡང་གང་སྣང་ཐམས་ཅད་རྡོ་རྗེ་འཆང་གི་རྣམ་པར་སྒོམ་པ་བསྐྱེད་རིམ་གྱི་ལམ་དུ་སྦྱངས་ཟིན་པ་དང༌། ཡུངས་འབྲུ་ཙམ་གྱི་ཐིག་
ལེའི་ནང་དུ་ཡང༌། ལྷ་སོ་གཉིས་ཀྱི་རྟེན་དང་བརྟེན་པའི་དཀྱིལ་འཁོར་ཡོངས་སུ་རྫོགས་པའི་ཏིང་ངེ་འཛིན་ཤིན་ཏུ་བརྟན་པ་རིམ་པ་དང་པོར་བསྒྲུབས་ཟིན་པས། བསྐྱེད་རིམ་ཕྲ་རགས་གཉིས་ཀ་མཐར་ཕྱིན་པའི་འོག་ཏུ་ལུས་དབེན་ལ་བསླབ་པར་གསུངས་པ་
ནི། བསྐྱེད་རིམ་གྱི་ལུས་དབེན་མིན་གྱི་རྫོགས་རིམ་གྱི་ལུས་དབེན་ཡིན་ལ། དེ་ལ་ནི་སྔར་ལྟར་ཕྲ་མོ་བསྒོམས་ནས་རླུང་ཐིམ་པ་ལས་བྱུང་བའི་ལྷན་སྐྱེས་བསྐྱེད་པའི་འོག་ཏུ་གང་སྣང་ཐམས་ཅད་དེའི་རྣམ་རོལ་དང་ལྷར་སྒོམ་པ་ཅིག་མེད་ན། བསྐྱེད་རིམ་གྱི་
ལམ་ལས་ལོགས་པའི་བོགས་ཅི་ཡང་འདོན་རྒྱུ་མེད་དེ། རྫོགས་རིམ་པའི་ཡེ་ཤེས་ཀྱི་སྐུའི་ལྷར་སྐྱེད་པ་ནི་ལུས་དབེན་གྱི་ལྷ་སྒོམ་པ་ལ་མེད་པའི་ཕྱིར་དང༌། རྫོགས་རིམ་པའི་ལྷན་སྐྱེས་རྒྱུད་ལ་བསྐྱེད་ཟིན་པའི་སྒོ་ནས་ལྷར་སྒོམ་པ་ཡང་མེད་པའི་ཕྱིར་རོ། །དེས་ན་སྔར་བཤད་
པ་ལྟར་ཕྲ་མོ་སྒོམ་པ་རླུང་དྷཱུ་ཏཱིར་སྡུད་པའི་སྲོག་རྩོལ་དུ་འགྲོ་བ་ཤེས་ནས། དེ་བསྒོམས་ནས་རྫོགས་རིམ་པའི་ལྷན་སྐྱེས་དྲངས་ཏེ་ལུས་དབེན་སྒོམ་པ་ནི་གདོན་མི་ཟ་བར་བྱ་དགོས་སོ། །འདི་ལ་ལུས་དབེན་མཉམ་གཞག་ཏུ་སྒོམ་ཚུལ་ནི་སྔར་བཤད་པ་

ལྟར་ཡས་བབས་དང༌། མས་བརྟན་གྱི་ལྷན་སྐྱེས་ཀྱི་དགའ་བ་རྙེད་པའི་ཚེ། སྟོང་པ་ཉིད་ཀྱི་ལྟ་བ་དྲན་པར་བྱས་ལ་བདེ་སྟོང་དབྱེར་མེད་བསྐྱང༌། ལུས་དབེན་རྗེས་ཐོབ་ཏུ་སྐྱོང་ཚུལ་ནི། སྤྱིར་ལྷན་སྐྱེས་ཀྱི་དགའ་བ་སྐྱེས་ན། དེ་ལས་ལངས་པའི་དུས་སུ་ཡུལ་སྣང་
བདེ་བར་འཆར་བ་རེ་འོང་ལ། ཁྱད་པར་དུ་སྔར་བཤད་པ་ལྟ་བུའི་ལྷན་སྐྱེས་ཀྱི་དགའ་བའི་བདེ་སྟོང་སྦྱར་བ་མཉམ་གཞག་ཏུ་བསྐྱངས་པ་ལས་ལངས་པའི་ཚེ། རང་ཤུགས་ཀྱིས་ཀྱང་ཡུལ་སྣང་བདེ་བར་འཆར་བ་འོང་མོད་ཀྱང་དེ་ཙམ་གྱིས་མི་ཆོག་གི། རྗེས་ཀྱི་སྐབས་
སུ་མཉམ་གཞག་གི་བདེ་སྟོང་དྲན་ནས་དེས་ཡུལ་སྣང་ལ་རྒྱས་བཏབ་ནས་བསྒོམས་ན། བདེ་བ་འབར་བ་ཁྱད་པར་ཅན་དུ་འགྱུར་རོ། །དེ་བྱེད་ཚུལ་ནི་རླུང་ཐིམ་ནས་སླར་ཡང་མ་ལངས་ཀྱི་བར་དུ་ལྷན་སྐྱེས་ཉིད་བསྐྱངས་པའི་མཐར་རླུང་གཡོས་ཏེ་ལྡང་བར་རྩོམ་པ་
དང་ལྷན་སྐྱེས་ཀྱི་འོད་གསལ་གྱི་ངང་ལས་རྡོ་རྗེ་འཆང་ཡབ་ཡུམ་གྱི་སྐུར་ཐོལ་གྱིས་ལངས་ལ། རང་གཞན་གྱི་ཆོས་ཐམས་ཅད་ལ་རང་གི་ངོ་བོ་ཉིད་ཀྱིས་གྲུབ་པའི་རང་བཞིན་རྡུལ་ཙམ་ཡང་མེད་པར་ཐག་བཅད་དེ། ཆོས་ཅན་མི་འདྲ་བ་སྣ་ཚོགས་པ་ཅིག་
ཡོད་ཀྱང༌། དེ་རྣམས་ཀྱི་རང་བཞིན་མེད་པ་ལ་ཁྱད་པར་མེད་པ་ངེས་པར་བྱ། དེའི་ཚེ་ཡིན་ཚུལ་གྱིས་ངོ་བོ་རང་བཞིན་སྟོང་པ་དེ་ཉིད་ཆོས་ཅན་གྱི་རྣམ་པ་མི་འདྲ་བ་དུ་མར་ཤར་བའི་སྟོང་ཉིད་ཀྱི་རྣམ་འགྱུར་དུ་བལྟ་སྟེ། དུ་མ་རོ་གཅིག་དང༌། རོ་གཅིག་
དུ་མར་ཤར་བའི་ཚུལ་ལོ། །དེ་ལྟར་སྟོང་པའི་རྣམ་འགྱུར་ཡིན་ན་རང་རྒྱུད་ཀྱི་བདེ་བས་དེ་རྟོགས་པ་ན། ཆུ་ལ་ཆུ་བཞག་པ་བཞིན་དུ་རོ་གཅིག་ཏུ་སོང་བར་མོས་པ་བྱེད་དགོས་པས། མོས་པའི་དབང་གིས་བདེ་བའི་རྣམ་འགྱུར་དུ་ཡང་བསྒོམ་པར་བྱའོ། །

དེ་ལྟ་ན་ཕྱི་ནང་གི་ཆོས་ཅན་ཐམས་ཅད་བདེ་བ་ཆེན་པོའི་རྣམ་རོལ་དུ་བལྟ་བ་ལ་དང་པོར་བསླབ། དེ་བརྟན་ནས་བདེ་བའི་རྣམ་རོལ་དུ་ཤར་བ་ཐམས་ཅད་ཀྱང་རྡོ་རྗེ་འཆང་དུ་འཆར་བ་ལ་བསླབ་པར་བྱའོ། །མཉམ་གཞག་གི་ལུས་
དབེན་ལ་ལྷའི་ཞལ་ཕྱག་གི་རྣམ་པ་སྒོམ་པ་མེད་ཀྱང༌། ལྷན་སྐྱེས་ངེས་དོན་གྱི་ལྷ་ཡིན་པས་དེ་བསྒོམས་པས་ཐ་མལ་གྱི་ཞེན་པ་འགོག་པའི་ལྷར་སྒོམ་པ་མེད་པ་ནི་མིན་ལ། རྗེས་ཀྱི་དུས་སུ་དང་པོར་ལྷན་སྐྱེས་ཀྱི་རྣམ་རོལ་ཙམ་དུ་བལྟ་བ་ལ་ཡང་
ལུས་དབེན་གྱི་དོན་མེད་པ་ཡང་མིན་ནོ། །ཐེག་པ་བླ་ན་མེད་པ་འདི་ལ་རིམ་པ་དང་པོར་གང་སྣང་ཐམས་ཅད་ལྷར་འཆར་བ་ཞིག་དགོས་པ་བཞིན་དུ། རིམ་པ་གཉིས་པར་གང་སྣང་ཐམས་ཅད་བདེ་བ་འབར་བའི་གྲོགས་སུ་འགྲོ་བ་ཅིག་དགོས་པ་ལ།
ལུགས་འདི་ལ་ནི་ལུས་དབེན་ནས་དེ་སྒྲུབ་པ་ཡིན་པས་གནད་ཤིན་ཏུ་ཆེ་སྟེ་རྒྱས་པར་རིམ་ལྔ་གསལ་སྒྲོན་དུ་བཤད་ཟིན་ཏོ། །དེ་ལྟར་མཉམ་རྗེས་སུ་བསྐྱངས་པའི་མཐར་སླར་ཡང་འོག་སྒོའི་ཕྲ་མོ་བསྒོམས་ལ་ལྷན་སྐྱེས་གཉིས་བསྐྱེད་
དོ། །དེ་སྐྱེས་པ་དང་ཡང་སྔར་བཞིན་མཉམ་རྗེས་སུ་བསྐྱང་བ་སྤེལ་མར་བྱའོ། །དེ་ལྟར་ནུས་པ་བྱུང་ན་མཚམས་འདི་ནས་ཀྱང་སད་དུས་ཀྱི་དགེ་སྦྱོར་གྱི་གནད་ཀྱིས་གཉིས་དང་རྨི་ལམ་དང་བསྲེ་བ་རྣམས་བྱས་པས་ཆོག་གོ། དེ་ལ་རྨི་ལམ་
གྱི་སྒྱུ་ལུས་ལ་སོགས་པའི་སྒྱུ་ལུས་རྗེས་མཐུན་པ་བྱུང་ཡང༌། གང་ཤར་ཐམས་ཅད་ལྷར་སྒོམ་པའི་ལུས་དབེན་དང་མི་གཅིག་གོ། བསྐྱེད་རིམ་ཕྲ་རགས་ཐམས་ཅད་བརྟན་པར་མ་བྱས་པ་ལའང་རླུང་འདུས་པ་ལས་དགའ་བཞི་སྐྱེ་

བ་འབྱུང་ཡང༌། རིམ་པ་དང་པོ་བརྟན་པར་བྱས་པ་ལ་འབྱུང་བ་འདྲ་བའི་ལྷན་སྐྱེས་སྐྱེ་མི་ནུས་པའི་ཁྱད་པར་ཡང་ཤེས་པར་བྱའོ། །རླུང་ཐིམ་པ་ལས་བྱུང་བའི་བདེ་ཆེན་སྐྱེད་མི་ནུས་ཀྱང༌། ཞུ་བདེ་སྐྱེད་ནུས་ན་ནི་དེའི་སྟེང་ནས་བསྒོམ། དེ་ཡང་མེད་ན་དགེ་
སྟོང་སྦྱོར་ཚུལ་ལ་སོགས་པའི་གོ་བ་ལེགས་པར་བཙལ་ནས། བློས་ཡང་ནས་ཡང་དུ་དེའི་ཕྱོགས་བཟུང་བའི་གོ་བའི་སྟེང་ནས་ཀྱང་བསྐྱངས་ལ། ལམ་འདིའི་རིགས་ཀྱི་ནུས་པ་ཐུན་མོང་མ་ཡིན་པ་བརྟས་པར་བྱའོ།།   ༈   །།གཉིས་པ་
ངག་དབེན་གསུང་རྡོ་རྗེའི་ཏིང་ངེ་འཛིན་ལ་བསླབ་པ་ནི། ལུས་དབེན་དང་ངག་དབེན་གཉིས་ཀྱི་གོ་རིམ་ངེས་ཚུལ་ནི། ངག་དབེན་གྱིས་ནི་གཙོ་བོར་སྙིང་ཁའི་དྷཱུ་ཏཱིའི་ནང་དུ་རླུང་སྡུད་པ་ཡིན་ལ། བཤད་རྒྱུད་རྡོ་རྗེ་ཕྲེང་བ་ལས་སྙིང་ཁའི་རྩ་མདུད་འགྲོལ་
བ་འཁོར་ལོ་གཞན་གྱི་རྩ་མདུད་འགྲོལ་བ་ལས་དཀའ་བར་གསུངས་པས། དྷཱུ་ཏཱིའི་གནས་གཞན་དུ་རླུང་མཛུད་པ་སྔོན་དུ་བྱས། དེ་ནས་སྙིང་ཁར་རླུང་བསྡུས་ན་སླ་བས་སླ་བའི་གོ་རིམས་སོ། །འདི་ལ་གཉིས། སྐབས་འདིར་སྣ་རྩེ་གསུམ་དུ་ཐིག་
ལེ་གསུམ་གྱི་སྲོག་རྩོལ་གསུམ་དགོས་པའི་ཚུལ་དང༌། སྲོག་རྩོལ་གསུམ་སྒོམ་པའི་རིམ་པ་ཉིད་བཤད་པའོ། །དང་པོ་ནི། རྒྱུད་ཕྱི་མར་སྦྱོར་བ་ཡན་ལག་དྲུག་གི་སྲོག་རྩོལ་གྱི་ཡན་ལག་ཚིགས་སུ་བཅད་པ་གཉིས་ཀྱིས་གསུངས་པ་རིམ་ལྔར་
རྡོར་བཟླས་ཀྱི་སྐབས་སུ་དྲངས་ལ། དེའི་དོན་སྒྲོན་གསལ་ལས། སྙིང་ཁར་མི་ཤིགས་པ་སྒོམ་པ་དང༌། སྟེང་གི་སྣ་སྒོར་རྡོར་བཟླས་བྱེད་པ་དང༌། གསང་བའི་སྣ་རྩེར་རྫས་ཀྱི་ཐིག་ལེ་སྒོམ་པ་གསུམ་དུ་བཀྲལ་བས་སྐབས་འདིར་དེ་གསུམ་ག་

བསྒོམ་དགོས་སོ། །དེ་ཡང་སྣ་རྩེ་གསུམ་དུ་ཐིག་ལེ་གསུམ་སྒོམ་པའི་ཐ་སྙད་ཀྱིས་རྡོ་རྗེ་འཕྲེང་བ་ལས་གསུངས་ཏེ། སྣ་རྩེ་གསུམ་གྱི་མཚན་ཉིད་ནི། གསང་བ་སྙིང་ཁ་གདོང་སྣའི་མིང༌། །ཞེས་དང༌། རླུང་དང་སྔགས་དང་རྫས་རྣམས་
ཀྱི། །ཐིག་ལེ་གསུམ་སྟེ་བླ་ན་མེད། །ཅེས་སོ། །སྔགས་ཀྱི་ཐིག་ལེ་སྒོམ་པ་ནི་སྙིང་ཁར་མི་ཤིགས་པ་སྒོམ་པ་དང་དོན་གཅིག་གོ། འདི་ལ་མར་ལུགས་ཀྱི་གདམས་ངག་ལས་སྙིང་ཁར་མི་ཤིགས་པ་སྒོམ་པ་ནི་སྔགས་འཁོར་དང་བཅས་པ་རྒྱས་
པར་ཡོད་ལ། རྡོར་བཟླས་འདིར་བྱེད་པ་ནི་ཤིན་ཏུ་ཡང་གྲགས་ཆེའོ། །གསང་བའི་སྣ་རྩེར་རྫས་ཀྱི་ཐིག་ལེ་སྒོམ་པ་སྐབས་འདིར་བྱ་དགོས་པ་ནི། རིམ་ལྔ་དང་སྒྲོན་གསལ་གཉིས་ལས་གསལ་བར་གསུངས་པ་ད་དུང་མ་ཆད་པར་ཡོད་པས། དེ་ཡང་
སྐབས་འདིའི་མན་ངག་ཏུ་འཁྱེར་དགོས་ཏེ་རྒྱས་པར་རིམ་ལྔ་གསལ་སྒྲོན་དུ་བཤད་ཟིན་ཏོ། །གཉིས་པ་ལ་གསུམ། སྙིང་གའི་སྣ་རྩེར་སྔགས་ཀྱི་ཐིག་ལའི་སྲོག་རྩོལ་བསྒོམ་པ་དང༌། གདོང་གི་སྣ་རྩེར་འོད་ཀྱི་ཐིག་ལེའི་སྲོག་རྩོལ་བསྒོམ་པ་དང༌། 
གསང་བའི་སྣ་རྩེར་རྫས་ཀྱི་ཐིག་ལེའི་སྲོག་རྩོལ་བསྒོམ་པའོ། །དང་པོ་ལ་གཉིས། སྙིང་ཁར་སྔགས་ཀྱི་འཁོར་ལོ་བསྒོམ་པ། དེ་ལ་གེགས་བྱུང་ན་སེལ་ཚུལ་ལོ། །དང་པོ་ནི། གསང་ཆེན་རིགས་གཅིག་གི་ལྷ་ཡབ་ཡུམ་དུ་གསལ་བའི་ངང་ནས་
བསྒོམ་པ་དང༌། གནད་གཞན་གསུམ་སྔར་དང་འདྲའོ། །དམིགས་པ་གང་དུ་གཏོང་བའི་ཡུལ་གྱི་གནད་ཀྱི་གཙོ་བོ་ནི་སྙིང་ཁ་ཡིན་པས། ནུ་མ་གཉིས་ཀྱི་དབུས་དྲང་པོ་ནས་ཐད་དྲང་དུ་སྒལ་པ་ངོས་ལ་ཉེ་བར་སྙིང་ཁའི་རྩ་འཁོར་དྷཱུ་ཏཱི་དང་བཅས་པ་ཡོད་

པས་དེར་སྒོམ་པ་ཡིན་ནོ། །སྙིང་གར་པདྨ་འདབ་བརྒྱད་ཁ་དོག་དམར་པོ་རིམ་པ་གསུམ་པ་ཞིག་བསམ་མོ། །འདི་ལ་རྩའི་འདབ་མ་ཉིད་ལ་པད་འདབ་ཏུ་བྱས་པ་དང༌། མེ་ཏོག་པདྨའི་འདབ་མ་བཞིན་དུ་སྒོམ་པ་གཉིས་འབྱུང་བ་ནི། གཞུང་ཁུངས་ཐུབ་
གཞན་ནས་ཀྱང་འདི་འདྲ་སྒོམ་པ་རྣམས་ལ་ལུགས་གཉིས་ཆར་འབྱུང་བས་གང་བྱས་ཀྱང་འདྲའོ། །ཕྱི་མ་ལྟར་བྱེད་ན་པདྨའི་དབུས་སུ་མི་ཤིགས་པའི་ཐིག་ལེ་དཀར་ལ་དམར་བའི་མདངས་ཆགས་པའམ། འོག་ཏུ་ཐིག་ལེ་དམར་པོ་སྟེང་དུ་དཀར་པོ་སྲན་མ་
ཕྱེད་གཤགས་ཙམ་ཁ་སྦྱར་བའི་ནང་དུ། ཨ་ཐུང་ཤད་ཀྱི་རྣམ་པ་ཅན་མགོ་གྱེན་ལྟ་ཁ་དོག་མཐིང་ག་འོད་ཟེར་རྣམ་པ་ལྔ་འབར་བ་ཤིན་ཏུ་འཚེར་བ་ཞིག་བསྒོམ་མོ། །དེ་ཡང་བདེ་བ་ཆེན་པོའི་རང་བཞིན་བདུད་རྩི་འཛག་པའི་རྣམ་པ་ཅན་དུ་བསྒོམས་ན་ལེགས་སོ།
དེ་ལ་ནི་རྩ་གསལ་བཏབ་པའི་གསལ་སྣང་བསྐྱེད་ནས་མི་སྒོམ་ཡང༌། ཆོས་ཀྱི་འཁོར་ལོའི་དབུས་སུ་དྷཱུ་ཏཱི་ལ་རོ་རྐྱང་གི་མདུད་པ་བཅིངས་པའི་ཐད་ཀྱི་དྷཱུ་ཏཱིའི་ནང་ཉིད་ན་ཡོད་པར་མོས་ནས་བསྒོམ་དགོས་སོ། །འདིར་བཤད་རྒྱུད་ལས་སྔགས་ཀྱི་ཐིག་ལེ་ཧཱུཾ་ཡིག་
ཏུ་གསུངས་ལ། བླ་མ་རྣམས་ཀྱི་ཨ་ཐུང་དུ་མཛད་པ་ནི་སྤྱོད་བསྡུད་སུ་རྡོ་རྗེ་དཀྱིལ་འཁོར་རྒྱན་གྱི་རྒྱུད་དྲངས་པ་དང་མཐུན་ནོ། །མི་ཤིགས་པའི་ཐིག་ལེ་ལ་ནི། སེམས་ཀྱི་རྟེན་སྙིང་གའི་ཁམས་དཀར་དམར་དང༌། སྲོག་འཛིན་གྱི་རླུང་ཤིན་ཏུ་ཕྲ་བ་དང་
སེམས་ལ་སོགས་པ་རྣམས་ཡོད་དོ། །ནང་སྐོར་གྱི་ཕྱོགས་ཀྱི་འདབ་མ་ལ་ནི་ཤར་དུ་རྀ། ལྷོར་རཱྀ། ནུབ་ཏུ་ལྀ། བྱང་དུ་ལཱྀ་འགོད་ཅིང་མཚམས་བཞི་སྟོང་པར་བཞག །བར་གྱི་འདབ་མ་ལ་ཤར་དུ་ཀ་ཁ་ག་གྷ། ལྷོར་ཙ་ཚ་ཛ་ཛྷ། ནུབ་ཏུ་

ཊ་ཋ་ཌ་ཌྷ། བྱང་དུ་ཏ་ཐ་ད་དྷ། ཤར་ལྷོར་པ་ཕ་བ་བ་བྷ། ལྷོ་ནུབ་ཏུ་ཡ་ར་ལ་ཝ། ནུབ་བྱང་དུ་ཤ་ཥ་ས་ཧ། བྱང་ཤར་དུ་ང་ཉ་ཎ་ན་བཞི་བཞི་འགོད། ཡང་ན་ཤར་ནས་བརྩམས་ཏེ་ཁྲིགས་ཆགས་སུ་འགོད། ཕྱི་རོལ་གྱི་འདབ་མ་ལ་ཤར་དུ་ཨ་
ཨཱ། ལྷོར་ཨི་ཨཱི། ནུབ་ཏུ་ཨུ་ཨཱུ། བྱང་དུ་ཨེ་ཨཱཻ། ཤར་ལྷོར་ཨོ། ལྷོ་ནུབ་ཏུ་ཨཽ། ནུབ་བྱང་དུ་ཨཾ། བྱང་ཤར་དུ་ཨཱཿ འགོད་དེ། ཨཾ་མ་གཏོགས་པ་བཅུ་གཅིག་ལ་འགོར་པ་སྡེའི་ཐ་མའི་མ་ཡིག་ཐིག་ལེ་རེ་བཞག་གོ། །ཡང་ན་ཤར་ནས་རིམ་པ་བཞིན་འགོད་དོ། །
ཡི་གེ་དེ་རྣམས་ཐམས་ཅད་མགོ་གྱེན་ལྟ། རེ་རེ་བ་མ་གཏོགས་པ་རྣམས་འཕྲེད་ལ་བསྒྲིགས་པའི་རྣམ་པ་ཅན་བདེ་བའི་ངོ་བོར་མེར་རེ་ཡོད་པ་ཕྱི་རིམ་གྱི་ཡི་གེའི་ཁ་དོག་དཀར་པོ། བར་མའི་ཁ་དག་དམར་པོ། ནང་གི་ཁ་དོག་སྔོ་ནག་ཏུ་བྱའོ། །འདི་རྣམས་
ཀྱི་རྒྱུ་མཚན་རིམ་ལྔ་གསལ་སྒྲོན་དུ་བཤད་ཟིན་ཏོ། །རྩ་འདབ་ཏུ་བྱེད་ན་རྩའི་སྦུབས་ཀྱི་ནང་ན་ཚུར་ཕྱི་ནང་དུ་བསྒྲིགས་པའི་རྣམ་པ་ཅན་དུ་བྱ་ཞིང༌། ཡི་གེ་ཚན་པ་གསུམ་སྣང་མཆེད་ཐོབ་གསུམ་གྱི་མཚོན་བྱེད་དུ་བཤད་དོ། །འདི་ལ་ཐོག་མར་པད་
འདབ་ཉེར་བཞི་ལྟེ་བ་དང་བཅས་པ་གསལ་གདབ་ལ་སེམས་བཟུང་དེ་ནས་ཕྱི་ནས་རིམ་པ་བཞིན་ཕྱོགས་མཚམས་ཀྱི་ཡི་གེ་གསལ་གདབ་ལ་རིམ་གྱིས་སེམས་བཟུང་བའི་མཐར། དབུས་ཀྱི་མི་ཤིགས་པ་ཨ་ཐུང་དང་བཅས་པའི་ནང་དུ་སེམས་
ཞུགས་པ་ལྟར་བྱས་ལ་ཡུན་རིང་དུ་སེམས་བཟུང་ཞིང༌། སྔར་བཞིན་ཕྱི་ནས་རིམ་པ་བཞིན་དབུས་ཀྱི་བར་དུ་སེམས་བཟུང་བ་སྤེལ་མར་བྱས་ལ། གསལ་སྣང་ལེགས་པོར་བྱུང་བ་དང༌། དེ་ལ་སེམས་བརྟན་པ་གཉིས་ཀ་བྱུང་བྱུང་དུ་སྦྱང་ངོ་། །དེ་

ལྟར་བྱེད་པ་ནི་ཆོས་ཀྱི་འཁོར་ལོའི་ཕྱོགས་མཚམས་ནས་རིམ་གྱིས་རིམ་གྱིས་རླུང་ནང་དུ་འདུ་བ་ཉེ་རུ་སོང་ནས། མཐར་སྙིང་གའི་དྷཱུ་ཏཱིའི་ནང་དུ་སྡུད་པའི་ཆེད་ཡིན་ཏེ། རླུང་སེམས་འཇུག་པ་གཅིག་པའི་གནད་ཀྱིས་སེམས་གང་དུ་བཟུང་བའི་ལུས་ཀྱི་གནས་དེར་རླུང་
ཡང་འདུ་བའི་ཕྱིར་རོ། །འདི་ལ་ཡུན་བསྲིངས་པས་འཆར་དུ་བཏུབ་ཙམ་སྣང་ན་ཡི་གེ་ཀུན་ལ་དམིགས་ལ་བསྒོམ། ཅི་བྱས་ཀྱང་མི་འཆར་བར་སྣང་ན་མེད་མི་རུང་དབུས་ཀྱི་ཐིག་ལེ་ཨ་ཐུང་དང་བཅས་པ་ཡིན་པས། དེ་ཁོ་ན་ལ་གསལ་སྣང་དང་གནས་པ་གཉིས་
ཀ་བཙལ་ལོ། །འདི་ལ་ཡང་ཡེ་མི་གསལ་བ་དང༌། གསལ་ཡང་ཡལ་སྐྱེན་པ་ལ་ཇི་ལྟར་བྱ་བ་དང༌། སྔགས་ཀྱི་ཐིག་ལེའི་རྣལ་འབྱོར་གྱིས་རླུང་དྷཱུ་ཏཱིར་ཚུད་པའི་རྟགས་དང༌། ཐིམ་པའི་རྟགས་དང༌། ཐུན་ཚད་ནི་ཕྲ་མོ་སྒོམ་པའི་སྐབས་སུ་བཤད་པས་ཤེས་
པར་བྱའོ། །སྙིང་ཁའི་མི་ཤིགས་པ་སྒོམ་པ་ལ་ནི་བསྔགས་པ་ཤིན་ཏུ་ཆེ་སྟེ། མངོན་བརྗོད་ལས། རྟག་ཏུ་སྙིང་ལ་གནས་པ་ཡི། །ཐིག་ལེ་གཅིག་ལ་འགྱུར་མེད་པ། །དེ་སྒོམ་བྱེད་པའི་སྐྱེ་བོ་ལ། །ངེས་པར་ཡེ་ཤེས་སྐྱེ་བར་འགྱུར། །ཞེས་དང༌། བདེ་མཆོག་
རིམ་ལྔ་ལས་ཀྱང༌། སྒྲ་དང་ཐིག་ལེར་ལྡན་པའི་སེམས། །སྙིང་གར་གཞག་བྱ་དེ་ནས་འདིའི། །རྨོངས་པའི་རབ་རིབ་འཇོམས་མཛད་པའི། །མངའ་བདག་བཅོམ་ལྡན་འབྱུང་འགྱུར་ཏེ། །ཞེས་སྙིང་གའི་མི་ཤིགས་པ་བསྒོམས་པས་མ་རིག་པ་རྩད་ནས་
གཅོད་པའི་ལྷན་སྐྱེས་འཆར་བར་གསུངས་ཏེ། ངེས་པར་ཡེ་ཤེས་སྐྱེ་ཞེས་པ་ཡང་དེའོ། །གྲོལ་བའི་ཐིག་ལེ་ལས་ཀྱང༌། དེ་གསལ་མི་ཤིགས་ཐིག་ལེའི་གཟུགས། །ཡུངས་ཀར་གྱི་ནི་འབྲུ་ཚོད་ཙམ། །འོད་ཟེར་སྣ་ལྔ་འབར་འཛག་པའི། །ཚུལ་ཅན་སྙིང་

དབུས་རྟག་ཏུ་གནས། །དེ་ལ་བསྟས་པས་ཡེ་ཤེས་ཆེ། །སྐད་ཅིག་ཙམ་གྱིས་རྣལ་འབྱོར་ལ། །འབར་བ་འདི་ལ་ཐེ་ཚོམ་མེད། །ཅེས་གསུངས་པ་ནི་ལྷན་སྐྱེས་ཀྱི་ཡེ་ཤེས་སོ། །འདི་དང་འོག་སྒོའི་ཕྲ་མོ་བསྔགས་པ་ཆེ་ཞིང༌།  འཕྱུག་མེད་པའི་སྲོག་
རྩོལ་གྱི་གདམས་པ་ཁྱད་པར་ཅན་ཡིན་པས་འབད་པར་བྱའོ། །འདི་བསྒོམས་པ་ལ་ཡང་སྨིག་རྒྱུ་ལ་སོགས་པའི་རྟགས་རྣམས་འཆར་བར་གསུངས་ཤིང༌། རྟགས་བཞི་པའི་མཐར་སྟོང་པ་བཞི་ཡང་འཆར་རོ། །གཉིས་པ་ནི། འོག་སྒོའི་ཕྲ་མོའི་སྐབས་སུ་རླུང་ཐིམ་
པས་དགའ་བཞི་ལེགས་པར་སྐྱེད་ནུས་པ་བྱུང་ན། འདིར་རླུང་འདུ་ཡང་སླ་ལ། འདུ་བའི་དུས་སུ་ཟུག་སྐྱེད་པ་སོགས་ཀྱི་གེགས་ཆུང༌། དེ་ལྟ་མིན་ནའང་འཇམ་པོའི་སྐྱོང་ལུགས་ལེགས་པར་ཤེས་ནས་བསྐྱངས་པ་ལ་གེགས་འགངས་ཅན་མི་འབྱུང་ངོ་། །སེམས་
ཟིན་རབ་བྱུང་ནས་རླུང་རེ་འགའ་འདུས་པའ་ཚེ་ཟུག་ཅུང་ཟད་སྐྱེད་པ་སོགས་བྱུང་ནའང༌། དེ་ཀ་ལ་བཞག་པས་དང་པོར་ཟུག་བྱུང་ཡང༌། དེའི་འཕྲོ་ནས་བདེ་བ་དྲངས་པ་ཅིག་བྱུང་ན་ལེགས་པས་དེ་ཀ་ལ་བསྐྱང་ཟུག་མ་བསལ་ན་དགེ་སྦྱོར་གྱི་གེགས་སུ་འགྲོ་བར་
སྣང་ན། འཁོར་ལོའི་དབུས་སུ་མ་བསྡུས་པར་ཟུག་སྐྱེད་པའི་ཐད་ནས་རླུང་ཕྱིར་འབྱིན་པ་སོགས་ཀྱི་སེལ་ཐབས་བྱས་ན། སྔ་རེས་ཀྱི་རླུང་བསྡུས་པ་ཕྱིར་ལ་གཏོར་བས་དྷཱུ་ཏཱིར་སྡུད་པ་ལ་མི་ཕན་ཞིང༌། ཕྱི་རེས་ནས་ཀྱང་རླུང་བསྡུ་བཀའ་བར་འགྱུར་བས་ཟུག་
ཞི་ཐུབ་པ་ཙམ་གྱི་གེགས་སེལ་ཐབས་ཀྱིས་མི་ཆོག་གོ། དེས་ན་སྙིང་ཁའི་སྟོད་སྨད་ཀྱི་རླུང་ཀུན་དམིགས་པས་ལེགས་པར་བསྡུས་ནས་མི་ཤིགས་པ་ཡོད་ས་དེར་བསྟིམ་པ་ཡང་ཡང་བྱས་པས་ཟུག་ཀྱང་ཞི་བ་དང༌། སྔ་མའི་རླུང་བསྡུས་པ་ཡང་དོན་

མེད་དུ་མི་འགྱུར་ཞིང༌། ཕྱི་རེས་ནས་ཀྱང་སྡུད་པ་ལ་མི་གནོད་དོ། །སྙིང་ཁའི་མི་ཤིགས་པ་ལ་སེམས་ཐིམ་པ་ལྟ་བུའི་ཟིན་པོ་བྱུང་བ་འགའ་ཞིག་ལ་མིག་ལོང་བ་ལྟ་བུ་འབྱུང་ལ། དེ་བཞིན་དུ་དབང་པོ་གཞན་བཞིས་ཀྱང་རང་གི་ཡུལ་འཛིན་པའི་ནུས་པ་མེད་པ་བྱུང་
ན། རླུང་ཐིམ་ནས་སྟོང་པ་བཞི་ཤར་བའི་དུས་སུ་ནི་དབང་ཤེས་ཐིམ་དགོས་པས་སེལ་ཐབས་མི་དགོས་ལ། དེ་འདྲ་མིན་པའི་སྐབས་སུ་རྒྱུན་རིང་རབ་པ་འོང་བ་ནི་བཤད་རྒྱུད་ལས། སྙིང་ག་ན་དབང་པོའི་སྒོར་འཇུག་པའི་འཛིན་པའི་རླུང་དྲུག་དང༌། གཟུང་བའི་རླུང་དྲུག་
སྟེ་བཅུ་གཉིས་གནས་པར་གསུངས་པ་རྣམས། སྙིང་གར་མ་ཐིམ་པར་ཅུང་ཟད་རེངས་པ་ཡིན་པས། དེ་ལ་ནི་འཆད་པར་གྱུར་བ་ལྟར་སྙིང་ཁ་ནས་དབང་པོ་སོ་སོའི་སྒོར་རྡོར་བཟླས་བྱས་པས་སེལ་ལ། རླུང་བསྡུས་ཏེ་སྙིང་ཁར་བཤིག་པ་ལ་གོམས་ནའང་སེལ་
ནུས་སོ། །རྒྱུན་མཚན་སྔ་མ་ངེས་ཀྱང་སྙིང་ཁའི་རྩ་འཁོར་གྱི་དབུས་སུ་གནད་དུ་བསྣུན་པ་ལས། གཟུང་འཛིན་གྱི་རྣམ་རྟོག་གིས་མི་བསྐྱོད་པའི་འོད་གསལ་ཕུལ་དུ་བྱུང་བ་འཆར་བ་ཡིན་ནོ། །འདི་ལ་ཡང་གེགས་མ་བྱུང་རུང་སྐབས་སྐབས་སུ་སྙིང་ཁའི་
ཡི་གེ་ལས་འོད་ཟེར་ལྕགས་ཀྱུ་ལྟ་བུ་འཕྲོས་པའམ། ཡང་ན་དམིགས་པ་རྐྱང་པས་ཀྱང་སྟོད་སྨད་ཀྱི་རླུང་ཀུན་བསྡུས་ནས་མི་ཤིགས་པ་ལ་བསྟིམ་ཞིང་དེའི་དབང་གིས་བདེ་བ་བྱུང་བར་བསམས་ན་རླུང་འདུ་སླ་བ་དང་མཉེན་དུ་འགྲོ་བ་སོགས་ཀྱི་གནད་
ཀྱང་ཆེའོ། །གཉིས་པ་ལ་གསུམ། རླུང་གི་དེ་ཉིད་མདོར་བསྡུས་ཏེ་བསྟན་པ་དང༌། དེ་ལ་རྡོར་བཟླས་བྱ་བའི་ཚུལ་དང༌། གེགས་བྱུང་ན་སེལ་ཚུལ་ལོ། །དང་པོ་ནི། མི་ཤིགས་པ་ལ་སེམས་བརྟན་པོ་རྙེད་རྙེད་བར་དུ་སྦྱངས་ནས་བརྟན་པ་ན། རྡོར་བཟླས་

བྱེད་པ་སྒྲོན་གསལ་གྱི་དགོངས་པ་ཡིན་པས། དེ་བརྟན་པ་ན་རྡོ་རྗེ་བཟླས་པ་བྱ་བ་ལ་བཟླས་པའི་ཡུལ་རླུང་ནི། རྩ་བའི་རླུང་ལྔ་ལས་ནམ་མཁའི་རླུང་ཁྱབ་བྱེད་ནི་འཆི་བའི་དུས་སུ་སྣ་སྒོར་རྒྱུའི་ད་ལྟ་མི་རྒྱུའོ། །གྱེན་རྒྱུ་མེའི་རླུང་གིས་གཙོ་
བོ་བྱས་ཏེ་གཞན་གསུམ་འཁོར་དུ་རྒྱུན་སྣ་བུག་གཡས་ནས་དང༌། མཉམ་གནས་རླུང་གི་རླུང་གིས་གཙོ་བོ་བྱས་ནས་རྒྱུ་ན་སྣ་བུག་གཡོན་ནས་དང༌། ཐུར་སེལ་སའི་རླུང་དང༌། སྲོག་འཛིན་ཆུའི་རླུང་གིས་གཙོ་བོ་བྱས་ནས། རྒྱུན་སྣ་བུག་གཉིས་ཀ་ནས་མཉམ་
པོར་རྒྱུ་སྟེ། བཞི་ཀ་ཡང་ཐུན་ཕྱེད་རེར་དགུ་བརྒྱ་རེ་རྒྱུ་ལ། གནས་ནི་རིམ་པ་བཞིན་མགྲིན་པ་དང༌། ལྟེ་བ་དང༌། གསང་གནས་དང༌། སྙིང་ཁ་ན་གནས་སོ། །རང་དབང་གི་ཁ་དོག་ནི་རིམ་པ་བཞིན་དམར་ནག་སེར་དཀར་པའོ། །ཞག་གཅིག་གི་རླུང་གི་
ཕྱེད་མཉམ་རྒྱུར་གསུངས་པས། ལུགས་འདི་ལ་གཞི་དུས་ཀྱི་མཉམ་རྒྱུ་ནི་དྷཱུ་ཏཱི་ནས་རྒྱུ་བ་མིན་ཀྱང༌། བསྒོམས་སྟོབས་ཀྱིས་མཉམ་རྒྱུར་བཏང་བ་ནི་དྷཱུ་ཏཱི་ནས་རྒྱུའོ། །རྩ་བའི་རླུང་ལྔ་མགོན་པོ་ལྔའི་རླུང་དུ་རྡོ་རྗེ་ཕྲེང་བ་ལས་གསུངས་ཀྱང་
ལྷ་མོའི་རླུང་དུ་མ་གསུངས་སོ། །དགོངས་པ་ལུང་སྟོན་ལས། དམར་ནག་སེར་དཀར་བའི་མེ་དང༌། རླུང་དང་། དབང་ཆེན་དང༌། ཆུའི་དཀྱིལ་འཁོར་བཞི་རིམ་པ་བཞིན་དུ། གོས་དཀར་མོ་དང༌། སྒྲོལ་མ་དང༌།  སྤྱན་མ་དང༌། མཱ་མ་ཀཱིའི་རླུང་དང༌། 
གོས་དཀར་མོ་ལ་སོགས་པའི་རླུང་བཞི་རིམ་པ་བཞིན་སྣ་བུག་གི་སྟེང་དང༌། བསེགས་དང་ཐད་ཀ་དང་འོག་ཏུ་རྒྱུ་བ་དང༌། ལྷ་མོ་བཞིའི་རླུང་ཉིས་བརྒྱ་ཉེར་ལྔ་པ་བཞི་བསྡོམས་པས་དགུ་བརྒྱ་རེ་རེ་གསུངས་སོ། །དེའི་ལུགས་ལ་ནི་གྱེན་རྒྱུ་

སོགས་བཞིས་གཙོ་བོ་བྱས་ནས་རྒྱུ་བ་ལ། ལྷ་མོ་བཞིའི་རླུང་དུ་བཞག་པ་དང༌། དགུ་བརྒྱ་པ་རེའི་བཞི་ཆ་ལ་ལྷ་མོ་རེའི་རླུང་དུ་བྱས་པའི་ཚུལ་གཉིས་ཤེས་དགོས་ཤིང་། དགུ་བརྒྱ་རེའི་བཞི་ཆ་ནི་རིམ་པ་བཞིན་སྣ་བུག་གི་སྟེང་ལ་སོགས་པ་བཞིར་རིམ་གྱིས་
རྒྱུའོ། །བསགས་ནི་ཆག་གིས་ལོགས་སུ་བསྒྱུར་བ་ལྟར་སྣ་བུག་གི་ལོགས་དང༌། ཐད་ཀ་ཞེས་པ་ནི་སྣ་བུག་གི་དབུས་ཀྱི་ཐད་དྲང་དང༌། འོག་ནི་སྣ་བུག་གི་འོག་ངོས་མཆུ་ལ་བདར་ནས་རྒྱུའོ། །རྒྱུ་བ་དང༌། རྣམ་པར་རྒྱུ་བ་དང༌། ཡང་དག་པར་རྒྱུ་བ་དང༌། རབ་
ཏུ་རྒྱུ་བ་དང༌། ངེས་པར་རྒྱུ་བ་ཞེས་པའི་ཡན་ལག་གི་རླུང་ལྔ་ནི་རིམ་པ་བཞིན་མིག་ལ་སོགས་པའི་དབང་པོ་ལྔ་ལ་གནས་ནས་འཇུག་ལྡང་སོགས་བྱེད་དོ།།     ༈     །།གཉིས་པ་ལ་གཉིས། རྩ་བའི་རླུང་གི་རྡོར་བཟླས་དང༌། ཡན་ལག་གི་རླུང་གི་རྡོར་
བཟླས་སོ། །དང་པོ་ལ་གཉིས། དངོས་ཀྱི་དོན་དང༌། དེ་བསྒོམས་པས་མྱོང་བ་སྐྱེ་ཚུལ་ལོ། །དང་པོ་ནི། སྔར་རླུང་ཐིམ་པའི་ལྷན་སྐྱེས་སྐྱེད་ནུས་པ་ཡོད་ན། འདི་དང་སྔགས་ཀྱི་ཐིག་ལེ་སྒོམ་པ་གཉིས་ཀའི་སྐབས་སུ་ལྷར་སྒོམ་པ་ནི་ལྷན་སྐྱེས་ཀྱི་
འོད་གསལ་གྱི་ངང་ནས་བསྒོམ། དེ་ལྟ་མིན་ན་སྐད་ཅིག་གིས་བསྐྱེད་ལུས་དང་དུས་དང་རླུང་གི་གནད་གསུམ་སྔར་དང་འདྲའོ། །འདིར་རླུང་ལ་རྡོར་བཟླས་བྱེད་པའི་གཙོ་བོ་ནི། རྩ་བའི་རླུང་བཞིའི་རྡོར་བཟླས་ཡིན་ལ། དེ་ལྟར་བྱེད་པའི་དགོས་པ་ཐུན་མོང་
མ་ཡིན་པ་ནི། སྙིང་ཁ་ན་གནས་པའི་དྷཱུ་ཏཱིའི་རྩ་མདུད་བཀྲོལ་ནས། དེའི་ནང་གི་མི་ཤིགས་པ་ལ་སྲོག་ཐུར་ལ་སོགས་པའི་ཕྱོགས་མཚམས་ཀྱི་རླུང་བསྡུས་ནས་ཐིམ་པར་བྱས་པ་ལས། སྟོང་པ་བཞིའི་རིམ་གྱིས་འོད་གསལ་ཕུལ་དུ་བྱུང་བ་

འཆར་བའི་ཆེད་ཡིན་ནོ། །དེའི་གནད་ཀྱིས་རླུང་བཞི་ཀའི་རྡོར་བཟླས་བྱེད་པ་ནི། སྙིང་ཁའི་མི་ཤིགས་པ་ལས་འབྱུང་བ་དང༌། འཇུག་པ་ལ་སོགས་པའི་ཚུལ་གྱིས་བྱེད་པ་ནི་བཤད་པའི་རྒྱུད་ལྷ་མོ་བཞིས་ཞུས་དང་སྒྲོན་གསལ་ལས་
གསུངས་ལ། དེ་ལྟར་བྱ་དགོས་པའི་རྒྱུ་མཚན་རྡོར་བཟླས་ཀྱིས་སྙིང་ཁའི་རྩ་མདུད་འབྱེད་པ་དང༌། དེ་ཉིད་རྩ་མདུད་འབྱེད་པ་ཐམས་ཅད་ཀྱི་དཀའ་ཤོས་ཡིན་པ་དང༌། དེ་འབྱེད་ནུས་ན་རྩ་མདུད་གཞན་རྣམས་དེའི་སྟོབས་ཀྱིས་འགྲོལ་བ་ལ་སོགས་པ་ངག་
དབེན་གྱི་རྣམ་གཞག་རྒྱས་པར་ནི་ངོ་སྤྲོད་རིམ་ལྔ་གསལ་སྒྲོན་དུ་བཤད་ཟིན་ཏོ། །དེ་ཕྱིར་སྔར་བཤད་པའི་འོག་སྒོའི་ཕྲ་མོ་དང༌། སྙིང་ཁའི་སྔགས་ཀྱི་ཐིག་ལེ་བསྒོམས་ནས་རླུང་དྷཱུ་ཏཱིར་འཛུད་པ་དང༌། ཐིམ་པར་བྱས་པའི་དབང་གིས་དགའ་བཞི་དང་སྟོང་
པ་བཞི་འདྲེན་ནུས་ཀྱང༌། སླར་ཡང་རྡོ་རྗེ་བཟླས་པ་བྱ་དགོས་སོ། །དེ་ལ་རླུང་གི་དེ་ཁོ་ན་ཉིད་དང་། སྔགས་ཀྱི་དེ་ཁོ་ན་ཉིད་ཤེས་པ་སྔོན་དུ་བཏང་ནས་རྡོར་བཟླས་བྱ་བར་རིམ་ལྔ་ལས་གསུངས་པའི་དང་པོ་ནི། སྤྱིར་གསལ་སྒྲོན་དུ་བཤད་པ་ལྟར་རླུང་
བཅུའི་གནད་མཐའ་དག་པར་ཤེས་དགོས་ལ། ཁྱད་པར་དུ་རླུང་རྣམས་ཀྱི་དང་པོར་སྐྱེ་བ་དང༌། འཆི་ཁར་སྡུད་པའི་རྩ་བའི་གནས་མཐར་ཐུག་པ་སྙིང་ཁའི་མི་ཤིགས་པ་ཡིན་པ་དང༌། དེར་ཐིམ་ནས་འཆི་བའི་སྟོང་པ་བཞི་འཆར་བའི་ཚུལ་དང༌། རླུང་
རྣམས་དེར་འདུ་བ་ལ་གནས་དེའི་མདུད་པ་དབྱེ་དགོས་པ་དང༌། །དེ་རྡོར་བཟླས་ཀྱིས་འབྱེད་པའི་ཚུལ་རྣམས་ལེགས་པར་ཤེས་པའོ། །གཉིས་པ་ནི་དབྱངས་གསལ་ལས་བཏུས་པའི་སྤྲུལ་ལ་སོགས་པའི་སྔགས་ཇི་སྙེད་ཅིག་གསུངས་པ་ཐམས་

ཅད་ཀྱི་གཙོ་བོ་ཡི་གེ་གསུམ་ཡིན་པས། སྔགས་བཟླ་བར་གསུངས་པ་ཐམས་ཅད་ཀྱི་གཙོ་བོ་ཡང་དེ་ཡིན་པ་དང༌། སྔགས་བཟླས་པའི་ངེས་དོན་མཐར་ཐུག་པ་ཡང༌། རླུང་གི་རང་གདངས་ཡི་གེ་གསུམ་ཀྱི་གདངས་སུ་འཆར་བའི་ཚུལ་གྱི་ཟློ་བ་ཉིད་
ཡིན་པ་དང༌། བཟླས་པ་དེས་སྔགས་བཟླས་པ་གཞན་ཐམས་ཅད་ཀྱིས་སངས་རྒྱས་སྲས་བཅས་ཀྱི་ཐུགས་རྒྱུད་བསྐུལ་ནས། སྒྲུབ་པ་པོ་ལ་བྱིན་གྱིས་རློབ་པའི་བྱ་བ་ཐམས་ཅད་ལྷག་དང་བཅས་པར་བྱེད་པར་གསུངས་པའི་དོན་ལ་ངེས་པ་རྙེད་པ་
ཡིན་ཏེ། རླུང་གི་རྣལ་འབྱོར་འདི་ལ་རོ་རྐྱང་གི་རླུང་དྷཱུ་ཏཱིར་བསྡུས་ནས་ཐིམ་པའི་དབང་གིས་ལྷན་སྐྱེས་འཆར་བའི་ནུས་པ་ཡོད་པར་མ་ཟད། སྔགས་བཟླས་པ་ཐམས་ཅད་ཀྱི་དགོས་པ་ལྷག་དང་བཅས་པ་འགྲུབ་པའི་ཁྱད་ཆོས་ཡོད་པས།  
རླུང་གི་རྣམ་འབྱོར་རྣམས་ཀྱི་ནང་ནས་རྨད་དུ་བྱུང་བར་ཡང་ཤེས་དགོས་སོ། །དེ་ལྟར་ན་རྩ་བའི་རླུང་བཞི་ལ་རྡོར་བཟླས་བྱེད་པའི་ཡུལ་གྱི་གནད་ནི་རླུང་དེ་རྣམས་དོན་སྟེང་ནས་རྩ་གང་གི་ནང་དུ་རྒྱུ་ཡང་རུང༌། མོས་པ་ལ་ཕྱིར་ལྡང་བ་
དང་ནང་དུ་འཇུག་པའི་ཚེ་དྷཱུ་ཏཱིའི་ནང་ནས་ལྡང་འཇུག་བྱེད་པར་མོས་དགོས་ཤིང་དེ་ཡང་སྙིང་ཁའི་དྷཱུ་ཏཱིའི་ནང་གི་མི་ཤིགས་པའི་ནང་ནས་བྱེད་པར་བསམས་ལ། གནས་པའི་ཚེ་ནི་མི་ཤིགས་པའི་ནང་དུ་གནས་པར་བསམ་མོ། །གནས་པའི་
ཚད་ནི་ལྡང་འཇུག་གང་རུང་རེའི་ཡུན་ཚད་ཀྱིས་ཆོག་གོ། དེ་ཡང་སྔགས་དང་སྦྱོར་ཚུལ་ནི་ཡིག་འབྲུ་བྲིས་པའི་རྣམ་པར་བྱེད་པ་མིན་གྱི། ཡི་གེ་གསུམ་གྱི་གདངས་དང་སྦྱོར་བ་ཡིན་ལ། དེ་ཡང་རླུང་ལྡང་འཇུག་གནས་གསུམ་གྱི་རང་གདངས་

ཉིད་དེ་གསུམ་དུ་ཤར་བར་སེམས་པའོ། །འདི་ཡིད་བཟླས་སུ་སྒྲོན་གསལ་ལས་གསུངས་ཀྱང་བསྐྱེད་རིམ་པའི་ཡིད་བཟླས་དང་མི་འདྲ་བའི་ཁྱད་པར་ལེགས་པར་ཕྱེད་པར་དགོས་སོ། །རྡོར་བཟླས་འདི་ལ་ལུས་ཀྱི་རྩ་འཁོར་གྱི་
གནད་དུ་བསྣུན་པ་མེད་པར་ཁོང་པའི་ནང་ནས་འགྲོ་འོང་ཙམ་བྱེད་པའི་བཟླས་པ་བྱེད་ན། ཉན་ས་དང་མཛོད་རྩ་འགྲེལ་ནས་བཤད་པའི་རླུང་བགྲང་བ་དང་གཉིས་པོ་ལ། སྔགས་དང་སྦྱར་མ་སྦྱར་གྱི་ཁྱད་པར་ཙམ་ཡོད་ཀྱང༌། རླུང་དྷཱུ་ཏཱིར་ཆུད་མི་
ཚུད་ལ་ཁྱད་པར་ཅི་ཡང་མེད་པས་ལུས་ཀྱི་གནད་དུ་བསྣུན་པར་དགོས་ལ། འདིར་ནི་སྙིང་ཁའི་གནད་ལེགས་པར་ཤེས་ནས་དེར་གཏད་དེ་བཟླའོ། །འདི་ལ་ཡང་རྩ་ལ་དགོས་སུ་གསལ་སྣང་འདོན་པའི་གསལ་འདེབས་མི་དགོས་ཀྱི་མོས་པ་
ཙམ་གྱིས་ཆོག་གོ། གསང་གནས་ན་གནསཔའི་ཐུར་སེལ་ལ་སྟེང་གི་སྣ་སྒོར་འབྱུང་འཇུག་བྱེད་པ་ཅིག་དང༌། འོག་སྒོ་གཉིས་སུ་འབྱུང་འཇུག་བྱེད་པ་གཉིས་གསུངས་པའི་ཕྱི་མ་འདིའི་རྡོར་བཟླས་ཀྱང་བྱེད་ཤེས་ན་སྟེང་སྒོའི་རྡོར་བཟླས་
ཀྱིས་འགྲུབ་མོད་ཀྱང༌། དེ་ལ་དམིགས་ཀྱིས་བཀར་ནས་ཕྱེད་འདོད་ན། སྲོག་རླུང་སྟེང་གི་སྣ་སྒོར་ཕྱིར་འབྱུང་བ་ན་འོག་གི་ཐུར་སེལ་རྟགས་ཀྱི་རྩེ་ནས་ལྟེ་བ་བར་དུ་འབྱུང་ཞིང༌། སྟེང་གི་སྲོག་རླུང་སྟེང་གི་སྣ་སྒོ་ནས་ནང་དུ་འཇུག་པ་ན། འོག་
གི་ཐུར་སེལ་རྟགས་ཀྱི་རྩེའི་བར་དུ་འགྲོ་སྟེ། དྲི་ཆེན་གྱི་ལམ་ལས་ཀྱང་དེ་བཞིན་དུ་བྱེད་དོ། །དེ་ལ་དྲི་ཆུའི་ལམ་ནས་རྡོར་བཟླས་བྱེད་ན་རྟགས་ཀྱི་རྩེ་ནས་ནང་དུ་འཇུག་པའི་གདངས་ཨོཾ་དང༌། རྟགས་ཀྱི་རྩེའི་བར་དུ་ཕྱིར་འབྱུང་བའི་གདངས་

ཧཱུྃ་དང༌། ལྟེ་བའམ་སྙིང་ཁར་གནས་པའི་གདངས་ཨཱཿཡིག་གདངས་དང་སྦྱར་ལ་རྡོར་བཟླས་བྱའོ། །འདིས་ནི་དྲོད་མྱུར་དུ་བསྐྱེད་པ་ཡིན་ཏེ།  དམིགས་བསལ་ཅན་གྱི་དགོས་པ་སྒྲུབ་ན་མ་གཏོགས་པ་འདིའི་གནས་པ་ཡང་སྙིང་ཁར་བྱ་སྟེ། ལམ་གཞན་
ལ་བྱེད་ན་ཡང་དེ་བཞིན་དུའོ། །དྷཱུ་ཏཱིའི་ཡར་སྣ་ཕྱེ་ན་བདེ་བ་ལ་ཁྱད་ཆེ་ཞིང་མར་སྣ་ཕྱེ་ན་གཏུམ་མོ་འབར་བ་ལ་ཁྱད་ཆེ་བ་ལ་འདི་ནི་ཕྱི་མ་ལ་བསྔགས་སོ། །རྡོར་བཟླས་ལ་ཡང་རིག་པ་ལ་ངར་ཐོན་པ་རྒྱུན་ལྡན་པ་མེད་ན་བྱིང་བ་འཕེལ་བར་འགྱུར་ལ།
དེར་སོང་ན་སྣ་སྒོའི་རླུང་འབྱུང་འཇུག་མི་བྱེད་པ་བྱུང་ཡང་སྐྱོན་སྐྱེད་པ་མིན་ལ། ཡོན་ཏན་མི་སྐྱེ་བས་བྱིང་བ་གཅོད་པ་གལ་ཆེའི། གཉིས་པ་ནི། དེ་ལྟར་རྡོར་བཟླས་བྱས་པ་ན་རེ་ཤིག་རླུང་གི་གདངས་ལ་སྔགས་སུ་མོས་པ་ཙམ་ལས་མི་འོང་ཡང༌།
གོམས་པའི་མཐར་ཕར་ལ་མོས་པ་བྱས་པ་ཙམ་མིན་པར། ཚུར་ལ་རང་གི་གདངས་ཡི་གེ་གསུམ་གྱི་གདངས་སུ་འཆར་བའི་གསུང་གི་ང་རྒྱལ་འཕོས་པ་འབྱུང་སྟེ་བསྐྱེད་རིམ་དང་འདྲའོ། །འདི་ལ་ཡང་དང་པོར་སྣ་བུག་རེ་རེ་བར་རྒྱུ་བཞིན་པ་ན།  རྡོར་
བཟླས་བྱས་པའི་མཐུས་མྱུར་པོར་མཉམ་རྒྱུར་ངེས་ཅན་དུ་ཐེངས་ཀྱིན་འདུག་ན། རྡོར་བཟླས་ཀྱིས་རླུང་དྷཱུ་ཏཱིར་ཚུད་པ་ནི་ཡིན་ལ། མཚམས་དེ་ནས་འབད་པ་ཆེན་པོས་སྙིང་ཁའི་འབྱུང་འཇུག་ལ་དྲིལ་ན་སྐྱེད་ཆེའོ། །དེ་ཡང་དང་པོར་དྷཱུ་ཏཱིའི་ནང་
ནས་འབྱུང་འཇུག་བྱེད་པར་མོས་པ་ཙམ་ཡིན་ཀྱང༌།  གདམས་ངག་གི་གནད་ལེགས་པར་ཤེས་ནས་གོམས་པ་བསྲིངས་ན་རླུང་སེམས་འཇུག་པ་གཅིག་པའི་གནད་ཀྱིས་དྷཱུ་ཏཱིའི་ནང་ནས་དངོས་སུ་འབྱུང་འཇུག་བྱེད་པ་འོང་ངོ་།  དེ་བྱུང་

ན་སྨྱུག་མ་ལ་སོགས་པའི་སྦུབས་འགགས་པ་ཐུར་མས་དཀྲུགས་པས་དེ་སེལ་ནུས་པ་བཞིན་དུ། མདུད་པའི་ནང་གི་དྷཱུ་ཏཱིར་འབྱུང་འཇུག་གི་རྡོར་བཟླས་གོམས་པའི་མཐུས་དངོས་སུ་མདུད་པ་འགྲོལ་ནུས་ཏེ། སྤྱིར་དྷཱུ་
ཏཱིའི་ནང་དུ་ཚུད་པས་མི་ཆོག་པར་སྙིང་ཁའི་མདུད་པའི་ནང་ནས་འགྲོ་འོང་གནས་གསུམ་བྱེད་པ་གནད་ཀྱི་དོན་དུ་གཟུང་བར་བྱའོ། །འབྱུང་འཇུག་གང་རུང་རེའི་ཡུན་ཚད་ཀྱི་གནས་པ་ནི་དང་པོར་ཆེད་དུ་བྱ་དགོས་ལ། དེ་གོམས་པ་ཡུན་
བསྲིངས་པ་ན་མཚམས་གཅིག་ནས་ཆེད་དུ་བྱ་མི་དགོས་པར་རང་གི་ངང་གིས་གནས་པ་ཅིག་འོང་ངོ་། །དེ་བྱུང་བ་ན་སླར་ཡང་གོམས་པ་བསྲིངས་པས་གནས་པ་ཇེ་རིང་ཇེ་རིང་དུ་འགྲོ། དེའི་གནད་ཀྱིས་ལྡང་འཇུག་གཉིས་ཇེ་ཐུང་དུ་སོང་ནས། མཐར་
རླུང་འབྱུང་འཇུག་གི་རྒྱུ་བ་ཕྲ་མོ་ཡང་ལོག་ནས་གནས་པ་འབའ་ཞིག་པར་འགྲོའོ། །དེ་ནས་གནས་པ་ཡང་རླུང་དྷཱུ་ཏཱིར་ཐིམ་ནས་སྟོང་པ་རྣམས་འཆར་བ་ཞིག་འོང་སྟེ། འདིར་ཡང་སྨིག་རྒྱུ་ལ་སོགས་པའི་རྟགས་རྣམས་འཆར་རོ། །དོན་གྱི་དབང་འདི་
གཟིགས་ནས་འཕགས་པ་ཡབ་སྲས་ཀྱིས་རྫོགས་རིམ་གྱི་སྐབས་ཀྱི་རླུང་གི་རྣལ་འབྱོར་བཤད་པ་ན། སྟེང་འོག་གི་རླུང་ཁ་སྦྱོར་གིས་ནང་དུ་འཛིན་པ་མ་བཤད་པར་རྡོར་བཟླས་ཉིད་བཤད་པ་ཡིན་ཏེ། རྡོ་རྗེ་འཕྲེང་བ་ལས་ལན་དུ་མར་སྔགས་ཀྱི་དེ་ཉིད་གཅིག་
བུས་འགྲུབ་ཅེས་གསུངས་པ་ཡང་དེ་ལ་དགོངས་སོ། །གཉིས་པ་ནི། རང་ལྷར་བསྐྱེད་པ་དང་གནད་གཞན་གསུམ་ནི་སྔར་དང་འདྲ། ཡན་ལག་གི་རླུང་གི་རྡོར་བཟླས་འདི་ལ་ངག་དབེན་གྱི་སྐབས་དང༌། མིག་གི་མངོན་ཤེས་སོགས་སྒྲུབ་པའི་སྐབས་གཉིས་

ཡོད་པ་ལས། ངག་དབེན་གྱི་སྐབས་སུ་བྱེད་པ་ནི་སྒྲོན་གསལ་མ་གཏོགས་པ་ཡབ་སྲས་ཀྱི་གཞུང་གཞན་ནས་གསལ་བར་མ་བཤད་ལ། སྒྲོན་གསལ་གྱི་དགོངས་པ་ནི་རྩ་བའི་རླུང་གི་རྡོར་བཟླས་ཀྱིས་མི་ཤིགས་པ་ལ་རླུང་ཐིམ་པར་བྱས་པའི་འོག་ཏུ་
ལྡང་བ་ན་སྙིང་ཁའི་མི་ཤིགས་པ་ལ་བརྟེན་ནས་བྱེད་པ་ཡིན་ནོ། །འདི་བྱེད་པ་ལ་ཡུལ་གྱི་གནད་ནི་འབྱུང་བ་ན་སྙིང་ཁའི་མི་ཤིགས་པ་ལས་བྱུང་ནས། དབང་པོ་སོ་སོའི་སྒོར་འབྱུང་བ་དང་འཇུག་པ་ན་སྒོ་སོ་སོ་ནས་ནང་དུ་ཞུགས་ཏེ། མི་ཤིགས་པ་ལ་འཇུག་
པ་དང༌། གནས་པ་ན་དེར་གནས་པ་དང༌། རླུང་སྔགས་སྦྱོར་ཚུལ་སོགས་ནི་སྔར་དང་འདྲའོ། །དབང་པོ་གཞན་གྱི་སྒོར་བྱེད་པ་ནི་ཤེས་པར་སླ་ལ། སྣའི་སྒོར་བྱེད་པ་ལ་སྣ་སྒོར་རྒྱུ་བའི་རྩ་བའི་རླུང་མིན་པའི་ཡན་ལག་གི་རླུང་གཅིག་ནི་ཡོད་དེ། གཉིད་དུ་སོང་ནས་
དབང་ཤེས་ལྔ་ཐིམ་པའི་དུས་སུ་སྣ་བུག་གི་འབྱུང་འཇུག་ནི་ཡོད་ལ། སྣ་ཤེས་ཐིམ་ན་དེའི་བཞོན་པ་ཡང་དག་པར་རྒྱུ་བའི་རླུང་ལྡོག་དགོས་པའི་ཕྱིར་རོ། །དེས་ན་གཉིས་ཡོད་པའི་ཡང་དག་པར་རྒྱུ་བའི་རླུང་ལ་བསམས་ནས་བྱ་དགོས་སོ། །ངེས་པར་
རྒྱུ་བའི་རླུང་གི་བཟླས་པ་བྱེད་པ་ན་ལུས་ཀྱི་བ་སྤུའི་སྒོ་ཐམས་ཅད་ནས་འབྱུང་འཇུག་བྱེད་པར་བསམ་ཞེས་རྗེ་དགོས་གསུང་ངོ་། །རྩ་བའི་རླུང་ལ་རྡོར་བཟླས་བྱས་པས་སྣ་བུག་གི་རླུང་རྒྱུ་བ་དྷཱུ་ཏཱིར་ཚུད་ནས་ཐིམ་ན་དབང་ཤེས་ལྔ་བཞོན་པ་དང་བཅས་པ་ལྡོག་
དགོས་པ་བཞིན་དུ། ཡན་ལག་གི་རླུང་གི་རྡོར་བཟླས་བྱས་ནས་ཡན་ལག་གི་རླུང་དྷཱུ་ཏཱིར་ཐིམ་ནའང་རྩ་བའི་རླུང་རྣམས་དྷཱུ་ཏཱིར་ཐིམ་དགོས་སམ་སྙམ་ན། དབང་ཤེས་རླུང་གི་བཞོན་པ་དང་བཅས་པ་ཐིམ་པ་ཡིན་ལ། ཡིད་ཤེས་ཀྱི་རང་བཞིན་

བརྒྱད་ཅུའི་རྟོག་པ་རགས་པ་མ་ཐིམ་པ་གཞི་མཐུན་པ་འོང་ཞིང༌། རྩ་བའི་རླུང་བཞི་དྷཱུ་ཏཱིར་ཐིམ་ན་ཀུན་རྟོག་རགས་ཤོས་རྣམས་ངེས་པར་ཐིམ་དགོས་པས་སྤྱིར་ངེས་པ་མེད་མོད་ཀྱང་། ཡན་ལག་གི་རླུང་ཐིམ་པ་ནུས་པ་མཐུ་
ཅན་དུ་སོང་བ་ན་རྩ་བའི་རླུང་རྣམས་ཀྱང་དྷཱུ་ཏཱིར་ཐིམ་པར་འགྱུར་རོ། །བྱང་སེམས་ཞུ་བ་སྙིང་གར་ཕབ་ནས། སྙིང་ག་ནས་ཡན་ལག་གི་རླུང་གི་རྡོར་བཟླས་བྱས་ཏེ་རླུང་གིས་ཡུལ་སྣང་ཁྱབ་པར་བྱས་ནས། ཡུལ་རྣམས་རང་གི་རླུང་སེམས་བདེ་
སྟོང་དུ་མྱོང་བའི་རང་སྣང་དུ་གོམས་པར་བྱས་ན། ཡུལ་སྣང་རབ་འབྲིང་ཐ་མ་ཐམས་ཅད་བདེ་བ་ཆེན་པོ་འབའ་ཞིག་གི་རྐྱེན་དུ་འཆར་བར་འགྱུར་རོ། །ཞེས་མཁས་པ་དག་གསུང་པ་ནི། རྡོ་རྗེ་འཕྲེང་བའི་དགོངས་པ་དམ་པར་སྣང་ངོ་། །དེ་ལྟར་ན་རྩ་བའི་རླུང་
གི་རྡོར་བཟླས་མཐར་ཕྱིན་པའི་ཚད་ནི་སྙིང་ཁའི་རྩ་མདུད་ལེགས་པར་གྲོལ་བ་ཡིན་ལ། ཡན་ལག་གི་རླུང་གི་རྡོར་བཟླས་མཐར་ཕྱིན་པའི་ཚད་ནི་བཤད་མ་ཐག་པ་ལ་བྱས་ན་ལེགས་སོ། །རྡོར་བཟླས་བྱས་པས་རླུང་དྷཱུ་ཏཱིར་ཐིམ་ནས་སྟོང་པ་བཞི་འཆར་བ་ནི། རྡོར་བཟླས་མཐར་
མ་ཕྱིན་པའི་དམའ་མོ་ནས་ཀྱང་འབྱུང་ལ། ལུས་དབེན་དང༌། སྙིང་ཁར་སྔགས་ཀྱི་ཐིག་ལེ་སྒོམ་པ་དང༌། རྡོར་བཟླས་ཀྱི་སྐབས་གསུམ་གར་རླུང་ཐིམ་པའི་སྟོང་པ་བཞི་འཆར་བ་སྤྱི་ཙམ་ཞིག་འདྲ་མོད་ཀྱང༌། རྒྱུའི་ཁྱད་པར་མི་འདྲ་བའི་གནད་ཀྱིས་ནང་
ཚན་གྱི་ཁྱད་པར་ཆེན་པོ་ཡོད་པའང་ཤེས་པར་བྱའོ། །རྡོར་བཟླས་འདྲ་བ་གཅིག་གིས་སྟོང་པ་འདྲེན་ཐེབས་ཀྱི་སྔ་ཕྱིའི་སྟོང་པ་རྣམས་ལ་ཡང་རླུང་བྱང་མ་བྱང་དང༌། རླུང་འདུ་ཚབས་ཆེ་ཆུང་གིས་ཐིམ་པ་ཤས་ཆེ་ཆུང་དང༌། བདེ་སྟོང་སྦྱར་ནས་

བསྒོམ་པ་སྔོན་དུ་བཏང་བ་མང་ཉུང་སོགས་ཀྱི་ཁྱད་པར་ལས། རིམ་གྱིས་རིམ་གྱིས་ཁྱད་ཞུགས་པར་འགྲོ་ཚུལ་དུ་མ་ཞིག་འབྱུང་བ་ཡང་ཤེས་པར་བྱའོ། །དྷཱུ་ཏཱིའི་ནང་གི་གཏུམ་མོ་ཐོག་མར་ལྟེ་བ་དང༌། གསང་གནས་འབར་བ་དང༌། དྷཱུ་ཏཱིའི་ཕྱིའི་གཏུམ་
མོ་ཕལ་པ་འབར་བའི་ཁྱད་པར་དང༌།  དྲོད་འབར་ཚུལ་ལ་ལུས་ཀྱི་གཏིང་ནས་འབར་བ་དང༌། ཤ་ལྤགས་ཀྱི་བར་ལྟ་བུ་ཁ་ནས་འབར་བ་དང༌། དང་པོར་འབར་བའི་དྲོད་ཀྱི་རྒྱ་ཆེ་ཆུང་དང༌། དྲོད་གྱེན་དུ་འཕྱུག་པ་མྱུར་བུལ་དང༌། སྲབ་འཐུག་སོགས་ཀྱི་ཁྱད་
པར་ལས་བདེ་བ་སྐྱེ་ལུགས་ཀྱང་དེ་དང་འདྲ་བ་རིམ་པ་དུ་མ་ཞིག་འོང་བའི་སྟེང་ནས། གཏུམ་མོ་ཁྱད་པར་ཅན་འབར་བ་དང༌། དྲོད་ཕལ་པ་འབར་བ་དང༌། རླུང་ཙམ་གྱིས་དྲངས་པའི་བདེ་བ་དང༌། ཁམས་ཞུ་བའི་བདེ་བའི་ཁྱད་པར་ལ་སོགས་པ་ཤེས་
དགོས་སོ། །གཏུམ་མོ་ཁྱད་པར་ཅན་འབར་ན་དེ་དང་མཐུན་པའི་བྱང་སེམས་ཞུ་བ་རེ་འོང་བས། ཁམས་མི་མཉམ་པར་སོང་བའི་ནད་མི་སྐྱེད་ཀྱང༌། དེ་མིན་པའི་དྲོད་འབར་བ་ལ་བྱང་སེམས་འཇུ་བའི་ངེས་པ་མེད་པས་ཤས་ཆེར་འཁྲིག་པ་འཕེལ་བ་དང༌།
བདེ་ཉམས་མི་ཆེ་བར་དྲོད་ཀྱིས་གདུང་བ་སོགས་འབྱུང་ལ། གཏུམ་མོ་འབར་བ་གནད་དུ་སོང་ན་དེས་བྱང་སེམས་དཀར་པོ་ཞུ་ནས་འཕེལ་བར་མ་ཟད། བྱང་སེམས་ཞུ་བ་བབས་པ་དེས་ཀྱང་བྱང་སེམས་དམར་པོའི་གཏུམ་མོ་རྒྱས་པར་བྱེད་པར་
གསུངས་སོ། །མདོར་ན་རྫོགས་རིམ་གྱིས་ལམ་ཁྱད་པར་ཅན་སྔ་མས་སྟོང་ཉིད་བསྒོམས་ནས། རྫོགས་རིམ་གྱི་ལམ་ཕྱི་མ་མཐོན་པོར་བགྲོད་པ་ལ་ལུས་ལ་གནད་དུ་བསྣུན་པའི་ཐབས་སྔར་བཤད་པའམ། དེ་འདྲ་བ་རྣམས་ཀྱིས་རླུང་དྷཱུ་ཏཱིར་ཐིམ་

པ་དང༌། དེར་ཞུགས་པའི་རླུང་གིས་གཏུམ་མོ་སྦར་ཏེ་ལྷན་སྐྱེས་ཀྱི་བདེ་ཆེན་བསྐྱེད་པ་དེས། བདག་མེད་པའི་དོན་སྒོམ་པའི་བདེ་སྟོང་སྦྱོར་བ་མེད་ན། རྒྱུད་སྡེ་འོག་མ་གསུམ་དང་བསྐྱེད་རིམ་མན་ཆད་ཀྱི་སྟོང་ཉིད་སྒོམ་ཚུལ་ལས་
ཁྱད་པར་དུ་འཕགས་པའི་བདེ་སྟོང་སྦྱོར་བ་མི་འབྱུང་བས། བདག་མེད་པའི་གོ་བ་རྣམ་པར་དག་པ་འཚོལ་བ་དང༌། ལུས་ལ་གནད་དུ་བསྣུན་པའི་ཐབས་ལམ་ཟབ་མོ་ལེགས་པར་ཤེས་པར་བྱས་ནས་སྒོམ་པ་ཅིག་མེད་མི་རུང་དུ་ཤེས་པར་བྱ་བ་དང༌། ལྷན་སྐྱེས་
ཀྱི་བདེ་བ་མ་མཐའ་ཅིག་རྙེད་ནས་བདེ་སྟོང་སྦྱར་ཏེ་བསྒོམ་པ་དང༌། རླུང་གཡོས་ཏེ་དེ་ལས་ལངས་པ་ན་སླར་ཡང་ལུས་ལ་གནད་དུ་བསྣུན་པའི་ཐབས་སྒོམ་པ་སྤེལ་མར་བྱ་དགོས་སོ། །གསུམ་པ་ནི། སྔར་བཤད་པའི་སྣ་རྩེ་གཉིས་སུ་ཐིག་ལེ་གཉིས་ཀྱི་སྲོག་
རྩོལ་བསྒོམས་པས་རླུང་ཐིམ་པ་བྱུང་ན་རྡོར་བཟླས་ལ་གེགས་ཤིན་ཏུ་ཆུང༌། རྡོར་བཟླས་བྱེད་པའི་ཚེ་ཡང་དལ་བུས་བྱ་བར་ཞལ་ལུང་ལས་ལན་མང་དུ་གསུངས་པས། རླུང་ཕྱི་ནང་དུ་གཏོང་ལུགས་དང་ཅུང་ཟད་རེ་འཛིན་པའི་གནད་ལ་མཁས་ན་ཡང་གེགས་
ཧ་ཅང་ཐལ་བ་མི་སྐྱེའོ། །རླུང་སྒོམས་པ་ལ་གེགས་ཆེན་པོ་སྐྱེ་བ་ཕལ་ཆེ་བ་ནི། དང་པོའི་སྐྱོང་ཚུལ་གྱི་གནད་ལ་མི་མཁས་པའི་སྐྱོན་ཉིད་དུ་སྣང་བས་སྐྱོང་ཚུལ་ལེགས་པར་ཤེས་པར་བྱའོ། །འོན་ཀྱང་སྔོན་དུ་རླུང་ཐིམ་པ་མ་བྱུང་ན་རྡོར་བཟླས་ཡུན་རིང་དུ་
བྱེད་པ་ཡིན་ན། ཐམས་ཅད་ལ་འོང་བར་མ་ངེས་ཀྱང༌། གེགས་ཐན་ཐུན་འོང་བ་སེལ་ཚུལ་ནི་རླུང་རེ་འགའ་འདུས་བའི་མཚམས་ནས་ཟུག་སྐྱེད་པ་ལ་ཇི་ལྟར་བྱ་བ་ནི་སྔར་བཤད་པས་ཤེས་པར་བྱའོ། །ལུས་ཀྱི་གནས་རྣམས་ནས་སྨུག་པའམ།  འོད་ཟེར་

གྱི་རྣམ་པའམ་སྐྲའི་ཕྱེ་མ་ལྟ་བུ་ལ་སོགས་པ་ཕྱིར་ལ་མང་དུ་འཐོན་པའི་སྣང་བ་བྱུང་ན། རླུང་གནད་དུ་འདུ་དཀའ་བ་ཡིན་པས་རླུང་བསྡུས་ནས་མི་ཤིགས་པ་ལ་སྡུད་པ་མང་དུ་བྱ། རྣམ་པ་དེ་འདྲ་མང་པོ་ཕྱི་ནས་བྱུང་ནས་ལུས་ལ་འཇུག་པར་སྣང་ན་རླུང་འདུ་
རྟགས་ཡིན་པས་སྐྱོན་མིན་ནོ། །གཞན་ཡང་མགོ་ལ་སོགས་པའི་པགས་པ་ཤིན་ཏུ་འཐུག་པ་སྙམ་བྱེད་ཅིང༌། སྐྲའི་རྩ་བ་ལ་སོགས་པ་རྣམས་རྩེ་བ་དང༌། ཤ་ལྤགས་ཀྱི་བར་ཟ་བ་དང༌། ཚ་བ་དང་། གྲང་བ་དང༌། འཕྲིག་པ་སོགས་དང༌། སྲོག་ཆགས་
མང་པོས་ཟ་བ་དང༌། འཁྱུད་པ་དང༌། འབྱར་བའི་ཉམས་བྱུང་ན། རླུང་ཅུང་ཟད་འདུ་བའི་རྟགས་ཡིན་ཀྱང་འདུ་ལུགས་འདོད་པ་ལྟར་མིན་པས། གནས་གང་ཡིན་དུ་དམིགས་པས་བསྡུས་ནས་མི་ཤིགས་པ་ལ་བསྟིམ་པ་མང་དུ་བྱས་པ་ཉིད་དགའོ། །སྦྲུལ་ཁྲ་
བོའི་རྣམ་པ་ཕྱི་ནས་ནང་དུ་འཇུག་པ་དང༌། ནང་ནས་ཕྱི་ལ་འབྱུང་བར་རྩོམ་པ་དང༌། ལུས་ལ་འཁྱུད་པ་སོགས་ཀྱི་ཉམས་བྱུང་ན་རླུང་འདུ་ཚུལ་སྔར་དང་འདྲ་བས་རླུང་གི་རྣལ་འབྱོར་ལ་དྲག་ཏུ་བརྩོན་པ་དང༌། བསྡུས་ནས་བཤིག་པ་བྱས་པས་སེལ་ལོ། །སྦྲུལ་
ཁྲ་བོའི་རྣམ་པ་རྩའི་ནང་དུ་འཚང་བ་སོགས་ཀྱི་སྣང་བ་བྱུང་བ་ན་རླུང་འདུ་རྟགས་ལེགས་པོ་ཡིན་པས་རླུང་གི་རྣལ་འབྱོར་ཉིད་བསྐྱངས་པས་ཆོག་གོ། རླུང་ཐིམ་པའི་སྐབས་སུ་སྤྲུག་པ་དང་འདར་བ་བྱུང་བ་མ་བསལ་ན་ཁམས་འཁྲུག་པར་གསུངས་པས། 
ལྷའི་སྐུར་ལངས་ཏེ་འོག་ཟེར་སྤྲོ་བའི་སྦྱོར་བས་བསལ་བར་གསུངས་སོ། །མདོར་ན་སྲོག་རྩོལ་བསྒོམས་པས་རླུང་ཤིན་ཏུ་མཉེན་པར་མ་སོང་གི་བར་དུ་སྦྱོར་བ་འཇམ་པོ་ཁོ་ན་བྱ། ཤིན་ཏུ་ལས་རུང་དུ་སོང་བའི་སྐབས་སུ་སྦྱོར་བ་དྲག་པོ་བྱས་ན་རླུང་

འདུ་སླ་བར་སྣང་ན་མི་མང་ཙམ་རེ་བྱས་པས་ཆོག་གོ། སྦྱོར་བ་འཇམ་པོས་ལུས་ལ་གནད་དུ་བསྣུན་པ་བྱས་པའི་སྒོ་ནས་རླུང་ཐིམ་པ་བྱུང་ན་ཉམས་མྱོང་དེ་བརྟན་པ་དང༌། བོགས་ཆེ་བ་དང༌། ལུས་ཀྱི་འབྱུང་བ་མི་འཁྲུག་པས་ལུས་
ལ་བརྟེན་པའི་ཡོན་ཏན་སྐྱེ་བ་རྣམས་གནད་དུ་འགྲོ་ལ། བཟློག་སྟེ་བྱས་ན་ཉམས་མྱོང་ཅུང་ཟད་མྱུར་བ་འདྲ་བ་ཅིག་འོང་ཀྱང་སྐྱོན་མང་པོ་སྐྱེད་པས་མི་ལེགས་སོ། །གསུམ་པ་ནི། ལྷར་སྒོམ་པ་དང༌། གནད་གཞན་གསུམ་སྔར་དང་འདྲ༌། ཡུལ་གྱི་གནད་
ནི་ཡབ་ཡུམ་གྱི་རྡོ་རྗེ་དང་པད་མ་འདུ་བྱས་ཏེ་སྙོམས་པར་ཞུགས་པས་བྱང་ཆུབ་ཀྱི་སེམས་ཞུ་བ་དྷཱུ་ཏཱི་ནས་རིམ་གྱིས་བརྒྱུད་དེ། རྡོ་རྗེའི་རྩེའི་དྷཱུ་ཏཱིའི་མར་སྣ་དང༌། ཡུམ་གྱི་རྡོ་རྗེ་དབྱིངས་ཀྱི་དབང་ཕྱུག་མའི་རྩའི་སྣ་རྩེ་གཉིས་སྤྲད་ནས་འབྱར་བའི་ཕྲད་
མཚམས་ཀྱི་ནང་དུ་བྱང་སེམས་ཀྱི་ཐིག་ལེ་ཡུངས་འབྲུ་ཙམ་པ་ཅིག །རང་གི་ལྷའི་ཁ་དོག་ཅན་འོད་ཟེར་ལྔ་འབར་བ་ཤིན་ཏུ་འཚེར་བ་ཞིག་བསམས་ལ། དེ་ལ་སྔར་བཤད་པ་ལྟར་སེམས་བཟུང༌། དེ་ལ་སེམས་ལེགས་པར་ཟིན་པའི་རྟགས་ཁྱད་པར་
ཅན་བྱུང་བ་ན། དེ་ནས་རླུང་ནང་དུ་འཇུག་པའི་ཉམས་སྐྱེ། དེའི་རྗེས་སུ་དྲོད་ཁྱད་པར་ཅན་འབར་ཞིང་དེས་བཞུ་བའི་བྱང་ཆུབ་ཀྱི་སེམས་འབབ་སྟེ། དྷཱུ་ཏཱིའི་མར་སྣ་ཕྱེ་ནས་ལྷན་སྐྱེས་འཆར་བའི་གནད་ཤིན་ཏུ་ཆེའོ། །ཐུན་འཇོག་པ་ན་ཐིག་ལེ་སྙིང་
ཁར་དྲངས་ལ་བཞག་གོ། སྲོག་རྩོལ་བསྒོམས་པས་རླུང་ཐིམ་ནུས་པའི་མཚམས་ནས་ཡེ་ཤེས་ཀྱི་ཕྱག་རྒྱ་དང་མཉམ་པར་སྦྱར་བས་ཀྱང༌། དེ་ལྟར་བྱེད་ནུས་པའི་གདམས་ངག་གི་གནད་ཀྱང་ཤེས་པར་བྱའོ། །ཐིག་ལེ་གསུམ་གྱི་སྲོག་རྩོལ་

སྒོམ་པ་འདི་གསུམ་གའི་སྐབས་སུ་བྱང་སེམས་ཞུ་བ། སྤྱི་བོ་ནས་གསང་གནས་ཀྱི་སྣ་རྩེའི་བར་དུ་གཏོང་བ་དང༌། སྟོད་སྨད་ནས་སྙིང་ག་ཉིད་དུ་སྡུད་པའི་གནད་གཉིས་ཡོད་པ་ནི་བླ་མས་བསྟན་པར་བྱའོ། །འདི་གསུམ་གྱི་སྐབས་སུ་ཡང་རླུང་ཐིམ་པས་སྟོང་པ་
བཞི་འདྲེན་ནུས་པའི་མཚམས་ནས། རླུང་སྟོབས་ཀྱིས་གཉིད་ཀྱི་སྟོང་པ་བཞི་བཟུང་ནས་རྨི་ལམ་གྱི་སྒྱུ་མ་ལ་འཇུག་པའི་ཚུལ་ཡང་ཤེས་པར་བྱའོ། །རྡོ་རྗེ་བཟླས་པ་དང་ངག་དབེན་ནི་སྲོག་རྩོལ་གྱི་ཕྱོགས་གཅིག་གི་མིང་གིས་བཏགས་པ་ཡིན་པས། 
འདིར་སྲོག་རྩོལ་གསུམ་མེད་པ་ནི་མིན་ནོ། །ངག་དབེན་གྱི་གནད་རྒྱས་པར་ནི་རིམ་ལྔ་གསལ་སྒྲོན་དུ་བཤད་ཟིན་ཏོ།།   ༑   །།གསུམ་པ་སེམས་དབེན་ཐུགས་རྡོ་རྗེའི་ཏིང་ངེ་འཛིན་ལ་བསླབ་པ་ལ་གསུམ། སེམས་དབེན་སྐྱེད་པའི་ཐབས། 
ཐབས་དེ་ལ་བརྟེན་ནས་སེམས་དབེན་སྐྱེད་ཚུལ། སེམས་དབེན་གང་གི་དོན་དུ་སྐྱེད་པ་བསྟན་པའོ། །དང་པོ་ནི། དེ་ལྟར་སྙིང་གའི་སྣ་རྩེར་སྔགས་ཀྱི་ཐིག་ལེ་བསྒོམས་པས་སྙིང་ཁར་རླུང་བསྡུས། དེ་ནས་གདོང་གི་སྣ་རྩེར་འོད་ཀྱི་ཐིག་ལེ་བསྒོམ་པ་རླུང་རྡོ་
རྗེའི་བཟླས་པ་བྱས་པས། སྙིང་གའི་དྷཱུ་ཏཱིའི་མདུད་པའི་ནང་ནས་རླུང་གིས་འགྲོ་འོང་གནས་གསུམ་བྱས། དེ་རྗེས་གསང་བའི་སྣ་རྩེར་རྫས་ཀྱི་ཐིག་ལེ་བསྒོམས་ཏེ། ཕྱག་རྒྱ་ལ་བརྟེན་ནས་སྔ་མའི་བོགས་འདོན་པ་གསུམ་གོམས་པར་བྱས་པས་མཐར་སྙིང་ཁའི་
རྩ་མདུད་ལེགས་པར་གྲོལ་བ་ན། མདུད་པའི་ནང་གི་མི་ཤིགས་པ་ལ་རླུང་ལེགས་པར་བསྡུས་ཏེ་ཐིམ་པ་ལས་སེམས་དབེན་སྐྱེད་པ་ལ་གཉིས། ནང་གི་ཐབས་དང༌། ཕྱིའི་ཐབས་སོ། །དང་པོ་ནི། ལྷར་སྒོམ་པ་དང་གནད་གཞན་གསུམ་སྔར་ལྟར་སྔོན་དུ་བཏང་

ནས་དང་སྡུད་པའི་རྣལ་འབྱོར་ནི། རང་ལྷར་བསྐྱེད་པ་འཁོར་ལོ་ལ་བསྡུས། འཁོར་ལོའི་ཡི་གེ་པད་འདབ་དང་བཅས་པ་ཕྱི་མ་བར་མ་ལ་བསྡུས། བར་མ་གཉིས་ནང་མ་ལ་བསྡུས། ནང་མ་གཉིས་དབུས་ཀྱི་མི་ཤིགས་པ་ལ་སྡུད་པར་
མན་ངག་ལས་བཤད། ཡང་དོན་ལྔ་མ་ལས་བསམ་གཏན་གཉིས་ཀྱིས་ཉམས་སུ་ལེན་པ་ཡིན་ཞེས་འབྱུང་བ་ལྟར་བསམ་གཏན་གཉིས་གང་རུང་གིས་བསྡུས་ནའང་ཆོག་ལ། དེ་ལྟར་བྱེད་ན་འཁོར་ལོའི་སྡུད་རིམ་ཟུར་པ་མ་བྱས་ཀྱང་ཆོག་སྟེ་བསམ་
གཏན་གཉིས་ནི་འཆད་པར་འགྱུར་རོ། །སྡུད་པའི་ཚེ་སྟེང་འོག་གི་རླུང་ཁ་སྦྱོར་དང་སྦྲགས་ནས་བྱེད་པ། གསེར་སྡིངས་པའི་མན་ངག་ཆེ་ཆུང་རྣམས་ལས་བཤད་དོ། །འདི་ལ་སྟེང་འོག་གི་རླུང་ཁ་སྦྱར་ཏེ་ནང་དུ་འཛིན་པ་ཞིག་མེད་ན། རྡོར་བཟླས་ཀྱིས་རླུང་དྷཱུ་
ཏཱིར་ཚུད་པ་མི་འོང་སྙམ་པའམ། ཆུད་ཀྱང་དེར་ཐིམ་པ་མི་འོང་སྙམ་ནས་བྱེད་ན་ནི། རྡོར་བཟླས་ཀྱི་གནད་རྫོགས་པར་མ་རྟོགས་པ་ཡིན་པས་མི་འཐད་ལ། དེ་ལྟ་མིན་པར་དེ་ཡང་མན་ངག་གིས་བྱེད་ན་འགལ་བ་མེད་དོ། །སྐབས་འདིར་བུམ་པ་ཅན་
བྱེད་པའི་ཡུལ་གྱི་གནད་ནི་དོན་ལྔ་མར་སྙིང་ཁར་བྱེད་པར་བཤད་པ་ལེགས་སོ། །དེའི་ཚུལ་ནི་རླུང་རེ་བསལ་བ་སྔོན་དུ་བཏང་བའམ། དེ་མ་བྱས་ཀྱང་ཆོག་པས་སྟེང་རླུང་འོག་ཏུ་འཐེན་པ་དང༌། འོག་རླུང་ཀྱེན་དུ་འཐེན་པ་ནི་གཉིས་ཀ་བྱ་དགོས་ཏེ། 
སྲོག་དང་ཐུར་སེལ་གཉིས་ཀ་སྙིང་གར་དྲངས་ནས་མི་ཤིགས་པ་ལ་བསྡུ་དགོས་པའི་ཕྱིར་རོ། །སྡོམ་འབྱུང་ལས་ཀྱང༌། འཁོར་ལོའི་སྟེང་དུ་བགྲོད་པའི་རླུང༌། །མྱ་ངན་འདས་པའོ་འོག་ཏུ་བགྲོད། །རབ་ཏུ་མི་གནས་མྱ་ངན་འདས། །སྙིང་ཁའི་ཆུ་སྐྱེས་

ཟེའུ་འབྲུར་གནས། །སྟེང་དང་འོག་ཏུ་འགྲོ་བའི་རླུང༌། །ཡིད་ཀྱིས་ཁ་སྦྱོར་དུ་བྱ་སྟེ། །དེ་ཡི་རྣལ་འབྱོར་གོམས་པ་ཡིས། །དེས་ནི་བརྟན་པའི་གོ་འཕང་འཐོབ། །ཅེས་སྟེང་འོག་གཉིས་ཀའི་རླུང་ཁ་སྦྱར་ཏེ་སྙིང་ཁར་འཛིན་པར་གསུངས་སོ། །རིམ་པ་ནི་དང་པོར་སྟེང་
རླུང་སྣ་སྒོ་ནས་སྙིང་ཁའི་བར་དུ་འཐེན། དེ་རྗེས་འོག་སྒོ་གཉིས་ནས་འོག་རླུང་སྙིང་གའི་བར་དུ་འཐེན་ནས་མི་ཤིགས་པའི་ནང་དུ་ཚུད་པར་བྱས་ཏེ་སེམས་དེར་གཏད་ལ་བཟུང༌། དེ་ཡང་ཡིད་ཀྱིས་ཁ་སྦྱོར་དུ་བྱས་ཏེ། ཞེས་གསུངས་པས་ལུས་ཀྱི་རྩོལ་
བ་དྲག་པོ་མི་བྱ་བར་གཙོ་ཚར་དམིགས་པས་བྱ། འཛིན་པའི་ཚད་ནི་ཟུག་མི་སྐྱེད་ཙམ་དུ་བཟུང་ལ། ཟུག་སྐྱེད་པ་ན་ཁ་ནས་མ་ཤོར་བར་སྣ་ནས་དལ་བུས་བཏང༌། དེ་ནས་ཡང་དེ་མ་ཐག་སྔར་ལྟར་བཟུང་ངོ་། །རླུང་རེ་མཉེན་དུ་མ་སོང་བར་ལ་ལྷག་མ་མི་
བཞག་པར་བཏང༌། རེ་མཉེན་དུ་སོང་བའི་ཚེ་ལྷག་མ་ཇི་ཙམ་འཚམ་པ་རེ་བཞག་ཀྱིན་བཟུང་ངོ་། །འཆི་བླུའི་བུམ་པ་ཅན་ལ་རྐང་མཐིལ་གྱི་བར་གྱི་ལུས་ཀུན་རླུང་གིས་བཀང་ནས་བྱེད་པར་སྡོམ་འབྱུང་ལས་གསུངས་པ་དེ་ལྟ་བུའི་དམིགས་བསལ་ཅན་མ་
གཏོགས་པ། འདི་འདྲའི་སྐབས་སུ་དྷཱུ་ཏཱིའི་ནང་གི་མི་ཤིགས་པའི་ནང་ལྟ་བུ་དམིགས་པ་རྒྱ་ཆུང་བ་གཅིག་ཏུ་སེམས་གཏད་ནས་དེར་རླུང་ཁ་སྦྱར་འཛིན་པ་ཡིན་གྱི། དེ་ལྟར་མ་བྱས་པར་དམིགས་པ་ངེས་པ་མེད་པའམ་ལུས་ཀྱི་ནང་ཀུན་ཏུ་གང་བའི་
དམིགས་པས་བཟུང་ན། གང་འདོད་པའི་འཁོར་ལོའི་དབུས་སུ་འདུ་བར་དཀའ་ལ། རླུང་རང་ཤུགས་ཀྱིས་སྡོད་པའི་མགོ་མ་བརྩམས་བར་དུ་རྩོལ་བ་རྐྱང་པས་བཟུང་བ་དེ། གནས་དེར་རིང་དུ་མི་སྡོད་པར་འཕྱུག་པ་ཡིན་ལ། རིང་དུ་འཕྱུགས་

ན་དེར་བཙན་འཇིན་བྱས་ཀྱང༌།  དྷཱུ་ཏཱིར་འདུ་བ་ལ་ཕན་དཀའ་ཞིང་གེགས་སྐྱེད་པས། དང་པོ་ནས་འཛིན་པ་ཡུན་རིང་བ་ལ་རྩལ་དུ་འདོན་པ་མིན་ནོ། །དེ་ལྟར་གོམས་པས་རླུང་བཟུང་རྒྱུའི་འདི་ཡིན་ཀྱང་མེད་ལ། སྣ་སྒོར་འབྱུང་
འཇུག་བྱེད་རྒྱུ་ཡང་མེད་པ་ཅིག་བྱུང་ན། བྱེར་བ་ཡིན་ན་ནི་སྔར་བཤད་པ་ལྟར་གྱི་གཏུམ་མོ་ཁྱད་པར་ཅན་འབར་བ་དང༌། བདེ་བ་ཁྱད་པར་ཅན་སྐྱེ་རྒྱུ་མེད་ལ། དེ་རྣམས་འོང་བར་སྣང་ན་རླུང་དྷཱུ་ཏཱིར་ཚུད་ནས་ཐིམ་པ་ཡིན་ནོ། །འོ་ན་དེ་འདྲ་བ་དེ་ལ་
རླུང་འཛིན་རྒྱུ་མེད་ན་ཇི་ལྟར་བྱ་སྙམ་ན། རླུང་འཛིན་རྒྱུ་མེད་ཀྱང་སྙིང་གའི་མི་ཤིགས་པ་ཉིད་ལ་གཏད་ལ་སེམས་གཡོ་མེད་དུ་བཟུང་ན། རླུང་འཛིན་པ་དང་གནད་གཅིག་པས་ལྷན་སྐྱེས་འཆར་སླ་ལ་ཤར་བ་ཡུན་རིང༌། དེ་ལྟར་མ་བྱས་པར་
རྟོག་པའི་འཕྲོ་འདུ་མངས་ན་སླར་ཡང་ལས་རླུང་ལྡང་སླ་བས་ལྷན་སྐྱེས་ཡུན་ཐུང་ངོ་། །བུམ་པ་ཅན་གྱི་ཡུན་ཚད་ནི། སྡོམ་འབྱུང་ལས། བུམ་པ་ཅན་སྔར་ཤེས་བྱས་ནས། །བདག་ཉིད་སྐྱིལ་མོ་ཀྲུང་བཅས་ཏེ། །ལག་པ་ལན་གསུམ་མཉེས་ནས་ནི། །
དེ་ནས་ལན་དྲུག་སེ་གོལ་བརྡབ། །ཇི་སྲིད་སུམ་ཅུ་རྩ་དྲུག་ཙམ། །དེ་སྲིད་བུམ་པ་ཅན་བྱ་སྟེ། །སུམ་འགྱུར་མཆོག་གིས་གཞོམ་པར་ནི། །བརྒྱད་ལྷག་པ་ཡི་བརྒྱ་ཙམ་མོ། །ཞེས་སོགས་གསུངས་པ་ལྟར། རབ་བརྒྱ་རྩ་བརྒྱད། འབྲིང་དོན་
གཉིས། ཐ་མ་སོ་དྲུག་གིས་འཆི་བ་འཇོམས་པར་བཤད་པ་ལྟར་རོ། །ཁ་ཅིག་སྙིང་གའི་བུམ་པ་ཅན་ཐོག་མར་བྱེད་པ་ཤིན་ཏུ་གཉན་ཞེས་ཟེར་མོད་ཀྱང༌། སྟེང་འོག་ནས་འདྲེན་པ་འཇམ་སྦྱོར་དང༌། འཛིན་པའི་ཡུན་ཚད་སོགས་སྒོམ་ཚུལ་

ལེགས་པར་ཤེས་ན་གེགས་ཆེན་པོ་སྐྱེད་པ་མིན་ནོ། །གཉིས་པ་ནི་སྐབས་འདིར་ནང་གི་ཐབས་དེ་ཙམ་གྱིས་སེམས་དབེན་རྫོགས་པར་སྐྱེད་མི་ནུས་པས། དེ་སྐྱེད་པ་ལ་ཕྱིའི་ཕྱག་རྒྱ་གྲོགས་སུ་དགོས་པར་གསུངས་ཏེ། རིམ་ལྔ་ལས། སྒྱུ་མ་དག་ནི་ཐམས་
ཅད་ལས། །བུད་མེད་སྒྱུ་མ་ཁྱད་པར་འཕགས། །ཡེ་ཤེས་གསུམ་གྱི་དབྱེ་བ་ནི། །གསལ་བར་འདི་ལས་མཚོན་པར་འགྱུར། །འདོད་ཆགས་ཉིད་དང་ཆགས་བྲལ་དང༌། །དེ་ཡི་བར་ཏེ་གསུམ་པོ་ནི། །དབང་པོ་གཉིས་ནི་མཉམ་སྦྱོར་བའི། །
རྡོ་རྗེ་པདྨ་འདུས་ལས་སོ། །ཞེས་གསུངས་སོ། །འདིར་སེམས་དབེན་ནི་སྙིང་ཁའི་སྡུད་རིམ་ལས་འབྱུང་བ་ཡིན་ལ། དེ་ཕྱག་རྒྱ་ལ་བརྟེན་ནས་འབྱུང་བ་དང༌། ཡེ་ཤེས་རྡོ་རྗེ་ཀུན་ལས་བཏུས་ལས་སྒྱུ་མའི་སྐུ་འགྲུབ་པ་ཕྱག་རྒྱ་ལ་ལྟོས་
པར་གསུངས་ཏེ་ཚེ་འདིར་སྒྱུ་ལུས་འགྲུབ་པའོ། །དེ་གཉིས་ལ་ནི་སྤྱིར་ཕྱག་རྒྱ་སྲོག་རྩོལ་དུ་འགྲོ་ཚུལ་ཤེས་དཀའ་ན། ཁྱད་པར་དུ་ཐབས་དེ་སྙིང་ཁའི་རླུང་སྡུད་ཐབས་སུ་འགྲོ་བའི་ཚུལ་རྟོགས་དཀའ་བ་ལྟ་ཅི་སྨོས། དེས་ན་དེ་རྣམས་ཤིན་
ཏུ་རྟོགས་དཀའ་བའི་ཚུལ་རྣམ་དཔྱོད་ཅན་གྱིས་ལེགས་པར་ཤེས་ནས་རྒྱུད་དོན་བཙལ་བར་བྱའོ། །གཉིས་པ་ནི། སྟོང་པ་བཞི་ནི་ནམ་མཁའ་གཡའ་དག་གི་དཔེས་མཚོན་ནས་སྟོན་པ་ལ། དབྱར་གྱི་ཆར་གྱིས་སའི་རྡུལ་བར་སྣང་ལ་ལྡང་བ་
ལེགས་པར་མནན་པ་དང་། སྤྲིན་གྱི་སྒྲིབ་བྱེད་དང་བྲལ་བ་གཉིས་ཚོགས་པ་མང་དུ་འབྱུང་བ་སྟོན་གྱི་དུས་ཡིན་པས་སྟོན་གྱི་ནམ་མཁའ་དཔེར་བཟུང་ངོ་། །དེའི་ནམ་མཁའ་གཡའ་དག་པ་ལ་ནི། ཉིན་པར་ཉི་འོད་ཀྱིས་ཁྱབ་པ་དང་། 

ནམ་སྲོས་ནས་སྲོད་ཀྱི་སྨག་འཐུག་པོ་མ་སངས་ཀྱི་བར་གྱི་མཚམས་ལ་སྨག་ནག་པོ་འཐུག་པོས་ཁྱབ་པ་དང༌། དེ་སངས་པའི་འོག་ཏུ་ཟླ་འོད་ཤར་ནས་ཐོ་རངས་ལ་མ་སླེབ་པའི་བར་དུ་ཟླ་འོད་ཀྱིས་ཁྱབ་པ་དང༌། ཟླ་འོད་ཀྱང་
ཡལ་ཉི་འོད་ཀྱིས་ཀྱང་མ་སླེབ་པའི་ཐོ་རངས་ཀྱི་དུས་ནམ་མཁའི་རང་མདོག་ཇི་བཞིན་དུ་མི་ཐོན་པའི་རྒྱུ་གསུམ་དང་བྲལ་བའི་སྐབས་གཅིག་སྟེ་བཞི་ཡོད་དོ། །དེ་ལ་སྔར་བཤད་པའི་ཐབས་རྣམས་ལ་བརྟེན་ནས། ཀུན་རྟོག་གཡོ་བའི་རླུང་ཐིམ་པ་ན་
མར་མེ་འབར་བ་ལྟ་བུའི་རྟགས་འཆར་ལ། དེའི་རྗེས་སུ་འཆར་བའི་སྣང་བ་ནི་སྟོན་གྱི་ནམ་མཁའ་གཡའ་དག་པའི་ཚེ་མཚན་མོ་ཟླ་བ་ཤར་བའི་འོད་ཀྱིས་ཁྱབ་པའི་ནམ་མཁའ་བཞིན་དུ་ཤིན་ཏུ་དྭངས་ཤིང་སྟོང་སང་ངེ་བ་ལ་འོད་ཀྱི་སྣང་བ་
དཀར་པོའི་རྣམ་པ་གཅིག་འཆར་ལ། དེ་མ་གཏོགས་པའི་གཉིས་སྣང་རགས་པ་གང་ཡང་མི་འཆར་རོ། །དཔེར་ན་ནམ་མཁའ་ལ་ཟླ་འོད་ཀྱིས་ཁྱབ་ཀྱང༌། དེས་ནམ་མཁའ་མི་སྒྲིབ་པར་མཐོང་བ་བཞིན་དུ། འདིར་ཡང་འོད་སྣང་དཀར་པོའི་
རྣམ་པ་ཤར་བ་དེས་ནམ་མཁའ་དག་པ་ལྟ་བུའི་སྟོང་གསལ་དེ་མི་སྒྲིབ་པར་འཆར་བ་ཡིན་ནོ། །དེ་ནས་སྣང་བ་དེ་བསྡུས་པའི་འོག་ཏུ་སྣང་བ་མཆེད་པས་ཤར་བ་ན། སྟོན་གྱི་ནམ་མཁའ་གཡའ་དག་ལ་ཉི་འོད་ཀྱིས་ཁྱབ་པ་བཞིན་དུ། སྔ་
མ་ལས་ཀྱང་ཆེས་དངས་པའི་སྟོང་སང་ངེ་བ་ལ་དམར་པོའམ་དམར་སེར་གྱི་རྣམ་པ་འཆར་ཏེ་ལྷག་མ་ནི་སྔ་མ་བཞིན་ནོ། །དེ་ནས་སྣང་བ་དེ་ཡང་བསྡུས་པའི་འོག་ཏུ་ཉེར་ཐོབ་ཤར་བ་ན། རླུང་འགག་པ་ཆེར་སོང་བས་ཡུལ་སྣང་ནི། སྟོང་

སྣང་ལ་མཚམས་ཀྱི་སྨག་གིས་ཁྱབ་པ་འདྲ་བའི་ནག་པོའི་རྣམ་པ་དྲན་པ་ཉམས་པ་ཅིག་ཐོག་མར་འཆར་ལ། བར་དུ་ཡུལ་ཅན་གྱི་དྲན་པ་ཉམས་ནས་དྲན་མེད་དུ་འགྲོ། དེའི་རྗེས་སུ་དྲན་པ་ཉམས་སངས་པའི་ནམ་མཁའ་སྤྲིན་མེད་འདྲ་བ་ཅིག་འཆར་ཏེ།
རིམ་པ་གསུམ་པ་མན་ཆད་དུ་ཕྱི་མ་དེ་ཡང་ཉེར་ཐོབ་ཏུ་བསྡུས་ནས་སྟོང་པ་གསུམ་དུ་བཤད་ཀྱང༌། དཔེའི་འོད་གསལ་དེ་ལོགས་སུ་བྱས་ན་སྟོང་པ་བཞིར་འགྱུར་རོ། །ལུགས་མཐུན་གྱིས་ཚེ་ཉེར་ཐོབ་དྲན་མེད་དུ་སོང་བ་ཇི་ལྟར་འཐུག་པ་ཙམ་གྱིས་དེའི་མཇུག་གི་
འོད་གསལ་བརྟན་ལ་རྒྱུན་རིང་ངོ་། །དཔེའི་འོད་གསལ་ནས་ལུགས་ཟློག་ཏུ་འཆར་ཚུལ་ནི། དཔེའི་འོད་གསལ་དེ་བསྡུས་པ་ན་ཉེར་ཐོབ་དང༌། དེ་བསྡུས་པ་ན་མཆེད་པ་དང༌། དེ་བསྡུས་པ་ན་སྣང་བ་རྣམས་སྔོན་བཞིན་དུ་འཆར་རོ། །སྟོང་པ་བཞི་ཁའི་ཚེ་བདེ་
སྟོང་སྦྱོར་བ་ཡིན་མོད་ཀྱང༌། གཙོ་བོ་ནི་ཐམས་ཅད་སྟོང་པའི་དུས་སོ། །སྟོང་པ་བཞི་ནི་འཆི་བའི་དུས་སུ་རྫོགས་པར་འཆར་ལ། གཉིད་ཀྱི་དུས་སུ་སྣ་བུག་གི་རྒྱུ་བ་མི་ལྡོག་པས་ཆ་འདྲ་ཙམ་འཆར་རོ། །ལམ་དུས་སུ་ནི་སྙིང་ཁའི་དྷཱུ་ཏཱིར་རླུང་བཙུད་ནས་
ཐིམ་པ་ལ་མཚན་ཉིད་རྣམས་ཚང་བར་འཆར་ལ། གཞན་དུ་ཐིམ་པ་ལ་དེའི་ཚོད་ཙམ་མི་འཆར་རོ། །དེ་གསུམ་ལ་ཡང་གོམས་པ་ཤས་ཆེ་ཆུང་དང༌། རླུང་འདུ་ཕུལ་དང་ཐིམ་པ་ཤས་ཆེ་ཆུང་གི་དབང་གིས་ཡུལ་སྣང་རྒྱ་ཆེ་ཆུང་དང་སྲབ་འཐུབ་དང༌། གནས་
ཡུན་རིང་ཐུང་སོགས་མི་འདྲ་བ་དུ་མ་ཞིག་འབྱུང་ངོ་། །རླུང་སྒོམ་པ་སོགས་ཀྱི་སྐབས་སུ་སྣང་བ་དང་པོ་གཉིས་སྔོན་དུ་མ་ཤར་བར། ནག་ཐོ་མ་གྱིས་འགྲོ་བའི་དྲན་མེད་འོང་བ་ནི་ཉེར་ཐོབ་མིན་ལ། དབང་ཤེས་མ་ཐིམ་པར་ཡིད་ངོར་ནམ་མཁའ་ལ་

ཟླ་འོད་སོགས་ཤར་བ་བཞིན་དུ་སྣང་བ་དང་དབང་ཤེས་ལོག་ཀྱང་ཡིད་ངོར་ཀོར་ལེ་རེར་ཟླ་འོད་སོགས་ཤར་བ་བཞིན་དུ་སྣང་བ་དང༌། དེ་གཉིས་ཀའི་སྐབས་སུ་སྔར་བཤད་པ་ལྟར་གྱི་སྟོང་པ་གསུམ་སྔོན་དུ་སོང་བ་མིན་པའི་ནམ་མཁའ་
གཡའ་དག་ལྟ་བུའི་རྣམ་པ་ཤར་བ་རྣམས་འདིར་བཤད་པའི་སྟོང་པ་བཞི་མིན་ནོ། །དེ་འདྲ་བའི་སྟོང་པ་གསུམ་ནི་སྒྱུ་ལུས་ཐོབ་ནས་དོན་གྱི་འོད་གསལ་སྔོན་དུ་མ་བྱས་པར་དང༌། དོན་གྱི་འོད་གསལ་ལས་ལུགས་ཟློག་ཏུ་ལངས་པའི་སྐབས་དང༌། སློབ་པའི་ཟུང་
འཇུག་ཐོབ་ནས་མི་སློབ་པའི་ཟུང་འཇུག་མ་ཐོབ་པའི་བར་དུ་ཡང་འབྱུང་མོད་ཀྱང༌། སེམས་དབེན་མིན་པ་དེ་བཞིན་དུ༌། སེམས་དབེན་མ་ཐོབ་པའི་གོང་དུ་ཡང་སྟོང་པ་གསུམ་གྱི་ཡེ་ཤེས་འབྱུང་བ་ཡིན་པས། སྟོང་པ་གསུམ་གྱི་ཡེ་ཤེས་དང༌། སེམས་དབོན་
གྱི་སྟོང་པའི་ཡེ་ཤེས་ཀྱི་ཁྱབ་ཆེ་ཆུང་རྣམས་ཕྱེད་པར་བྱའོ། །གསུམ་པ་ནི། སྤྱིར་རླུང་དྷཱུ་ཏཱིར་བསྡུས་པ་དང་ཁྱད་པར་དུ་སྙིང་ཁའི་མདུད་པ་གྲོལ་ནས་དེའི་ནང་གི་མི་ཤིགས་པ་ལ་རླུང་བསྡུས་ནས་ཐིམ་པ་ལས་སེམས་དབེན་བསྐྱེད་པའི་དགོས་པ་ནི། གཞུང་གཞན་
ནས་འབྱུང་བ་ལྟར་ལྷན་སྐྱེས་ཀྱི་དགའ་བ་ཁྱད་པར་ཅན་བསྐྱེད་དེ་དེ་དང་སྟོང་པ་སྦྱར་ནས་གོམས་པར་བྱེད་པ་ཙམ་གྱི་ཆེད་མིན་གྱི། བར་དོ་ཇི་བཞིན་པ་དེ་འདྲ་བའི་སྒྱུ་མའི་སྐུ་སྒྲུབ་པར་འདོད་ནས་ཡིན་ཏེ།  དེ་ལ་ནི་འཆི་རིམ་ཇི་བཞིན་དུ་རླུང་སེམས་བསྡུས་
ནས་སྟོང་པ་བཞི་སྐྱེད་དགོས་པའི་ཕྱིར་དང༌། དེ་ལ་སྙིང་གའི་མི་ཤིགས་པ་ཉིད་དུ་སྡུད་གནས་མཐར་ཐུག་པ་ཡིན་པའི་ཕྱིར་རོ། །སེམས་དབེན་གྱི་བཤད་པ་མཐའ་དག་པར་ནི་རིམ་ལྔ་གསལ་སྒྲོན་དུ་བཤད་ཟིན་ཏོ།  །གཉིས་པ་བདེན་པ་གཉིས་

ཀྱི་རྫོགས་རིམ་ལ་གསུམ། ཀུན་རྫོབ་སྒྱུ་མའི་རྫོགས་རིམ། དོན་དམ་འོད་གསལ་གྱི་རྫོགས་རིམ། དབྱེར་མེད་ཟུང་འཇུག་གི་རྫོགས་རིམ་མོ། །དང་པོ་ལ་གཉིས། སྒྱུ་ལུས་དངོས་དང༌། དེའི་ཡན་ལག་གི་གདམས་པའོ། །དང་པོ་ནི། དེ་ལྟར་ཕྱི་ནང་གི་ཐབས་གཉིས་
ལས་སེམས་དབེན་གྱི་ཡེ་ཤེས་རྫོགས་པ་བསྐྱེད་པའི་ལུགས་མཐུན་དུ་ཞུགས་པའི་སྟོང་པ་དང་པོ་གཉིས་དང༌། ཉེར་ཐོབ་ཀྱི་ཐོག་མ་དང་བར་གྱི་རླུང་སེམས་ལས་བརྒྱུད་ནས་དང༌། མཐའི་དཔེའི་འོད་གསལ་ལས་ལུགས་ཟློག་ཏུ་འཇུག་པའི་རླུང་སེམས་ཙམ་
ལས་དངོས་སུ་རྡོ་རྗེ་འཆང་གི་སྐུ་མཚན་དཔེས་བརྒྱན་པར་འཁྲུངས་པ་ནི། བདག་བྱིན་རླབས་དང༌། ཀུན་རྫོབ་བདེན་པ་དང༌། སྒྱུ་མའི་སྐུ་དང་རྡོ་རྗེའི་སྐུ་ཞེས་བྱ་ལ། དྲི་ཟའི་སེམས་ཅན་བར་དོའི་ཐ་སྙད་ཀྱིས་ཀྱང་གསུངས་སོ། །དེ་ཡང་རིམ་ལྔ་ལས་མེ་ལོང་ནང་གི་
གཟུགས་བརྙན་གྱིས། །སྒྱུ་མའི་ལུས་ནི་ཤེས་པར་བྱ། །ཁ་དོག་རྣམས་ནི་འཇའ་ལྟ་བུ། །ཁྱབ་པ་ཆུ་ཡི་ཟླ་བས་སོ། །ཞེས་ཡན་ལག་དང་ཉིང་ལག་ཐམས་ཅད་ཅིག་ཅར་དུ་རྫོགས་པ་མེ་ལོང་ལ་བྲིས་སྐུ་ཤར་བ་ལྟ་བུ་དང༌། ལུས་དྭངས་ཤིང་ཐོགས་པ་མེད་པ་བར་སྣང་གི་
འཇའ་ཚོན་ལྟ་བུ་དང༌། སྐུ་གཅིག་ལས་འཕྲོས་བའི་བཀོད་པས་ཡུལ་དུ་མ་ལ་ཁྱབ་པ་ནམ་མཁའི་ཟླ་བ་ཆུ་སྣོད་དུ་མར་ཤར་བ་ལྟ་བུའི་དཔེས་མཚོན་པར་གསུངས་ཏེ། སྤྱིར་ན་སྒྱུ་མའི་དཔེ་བཅུ་གཉིས་ཀྱིས་མཚོན་ནས་གསུངས་སོ། །འདི་ཆེས་རྟོགས་དཀའ་
ལ་གནད་ཤིན་ཏུ་ཆེ་བས་མཐའ་གཅོད་པ་རྒྱས་པར་ནི་རིམ་ལྔ་གསལ་སྒྲོན་དུ་བཤད་ཟིན་ཏོ། །གཉིས་པ་ལ་གསུམ། མཉམ་གཞག་སྒྱུ་མ་དང༌། རྨི་ལམ་སྒྱུ་མ་དང༌། བར་དོ་སྒྱུ་མའོ། །དང་པོ་ནི། མཉམ་གཞག་སྒྱུ་མའི་གཙོ་བོ་ནི་སྔར་བཤད་པ་ལྟར་གྱི་

རླུང་སེམས་ཙམ་ལས་གྲུབ་པའི་སྐུ་སྒྱུ་མ་ལྟ་བུའི་ཏིང་ངེ་འཛིན་ཞེས་ཀྱང་གསུངས་པ་དེ་ལ་མཉམ་པར་བཞག་པའོ། །རྗེས་མཐུན་པ་ནི་སྡུད་པའི་རྣལ་འབྱོར་གྱིས་རིམ་གྱིས་བསྡུས་ནས། མི་ཤིགས་པ་ལ་ཐིམ་པ་དངོས་སུ་བསྒོམས་
པའམ། དེ་ལྟར་མ་བྱས་ཀྱང་མཐའི་རླུང་རྣམས་དྷཱུ་ཏཱིར་འདུས་ནས་ཐིམ་པ་ལས་བྱུང་བའི་སེམས་དབེན་རྗེས་མཐུན་པའི་སྟོང་པ་རྣམས་ཤར་བའི་མཐར། རྡོ་རྗེ་འཆང་གི་སྐུར་ལངས་ཏེ་དེའི་ཏིང་ངེ་འཛིན་ལ་མཉམ་པར་བཞག་པའོ། །འདི་ནི་ལུས་དབེན་ནས་ཀྱང་
འཐོབ་མོད་ཀྱང༌། སྙིང་ཁའི་དྷཱུ་ཏཱིར་འདུས་ནས་ཐིམ་པ་ལས་བྱུང་བའི་མཚམས་ནས། སྒྱུ་ལུས་དངོས་དང་མཐུན་ཚབས་ཆེའོ། །དེ་ལྟར་བྱས་ན་རིམ་པ་ལྔ་རྗེས་མཐུན་པ་ནི་ལུས་དབེན་ནས་ཀྱང་བཞག་ཏུ་རུང་ལ། དེ་རྣམས་དང་རིམ་ལྔ་དང་སྤྱོད་བསྡུས་ནས་གསུངས་
པའི་རིམ་ལྔ་དངོས་གཉིས་ཀྱི་ཁྱད་པར་ལེགས་པར་ཕྱེད་པ་ཅིག་ཤིན་ཏུ་གལ་ཆེའོ། །རིམ་ལྔ་ལས། རྡོ་རྗེ་སེམས་དཔའ་ལེགས་བྲིས་པ། །མེ་ལོང་དྲི་མ་མེད་པ་ལ། གཟུགས་བརྙན་གསལ་བར་སྣང་དང་མཚུངས། །རྣམ་པ་ཀུན་གྱི་མཆོག་ལྡན་ཞིང༌། །
སྐུ་ནི་བལྟ་བས་མི་ངོམས་པ། །སློབ་མ་བཟང་པོ་དེ་ལ་བསྟན། །བདག་བྱིན་བརླབ་ཅེས་དེ་བཤད་དོ། །ཞེས་རྡོ་རྗེ་འཆང་གི་སྐུ་ཇི་འདྲ་བ་བྲིས་པའི་བྲིས་སྐུ་མེ་ལོང་གཡའ་དག་པ་ལ་ཤར་ཏེ་གསལ་བར་སྣང་བ་དང་མཚུངས་པའི་སྐུ་དེ་ནི། མཚན་གྱི་
རྣམ་པ་ཀུན་གྱི་མཆོག་དང་ལྡན་པ་དང་ལྟ་བས་ཆོག་མི་ཤེས་པ་ཡིན་ནོ། །ཞེས་སློབ་མ་ལ་བསྟན་པའི་དོན་དེ་བདག་བྱིན་བརླབ་བོ་ཞེས་གསུངས་པའི་དོན་ནི། གཟུགས་བརྙན་དང་སྒྱུ་མའི་སྐུ་གཉིས་དཔེ་དོན་དུ་སྦྱར་ནས། བླ་མའི་མན་ངག་གིས་

སློབ་མ་ལ་སྟོན་པའི་དོན་ཡིན་གྱི། མེ་ལོང་ལ་གཟུགས་བརྙན་ཤར་བ་སློབ་མའི་མིག་ལ་སྟོན་པ་དང༌། དེ་ལ་བལྟས་ནས་སྒོམ་པ་དང༌། དེ་ནས་བློས་གཏོན་ནས་རང་ལ་བསྡུས་པའི་ལྷ་སྐུ་སྒྱུ་ལུས་སུ་སྟོན་པ་མིན་ཏེ། དཔེ་གཞན་རྣམས་དང་ཡང་མཚུངས་པར་
སློབ་མ་ལ་སྟོན་པར་གསུངས་ཀྱང༌། དེ་རྣམས་ལ་སྒྱུ་མ་སོགས་ཀྱི་དཔེ་མིག་ལ་སྟོན་མི་དགོས་པ་དང་འདྲའོ། །སྤྱོད་བསྡུས་ལས་ཀྱང༌། བྲིས་པའམ་རས་བྲིས་མེ་ལོང་གི་ནང་དུ་སྣང་བ་བཞིན་དུ། ཞེས་གསུངས་པས་ཀྱང་ཤེས་ལ། རིམ་ལྔའི་འགྲེལ་པ་ལ་སོགས་
འཕགས་སྐོར་གྱི་རྒྱ་གཞུང་གང་ནས་ཀྱང་དེ་ལྟར་མ་བཤད་དོ། །བསྐྱེད་རིམ་མི་གསལ་ན་མེ་ལོང་གི་ནང་དུ་བྲིས་སྐུ་ཤར་བ་ལ་བལྟས་ཀྱིན་སྒོམ་པའི་གདམས་ངག་འགའ་ཞིག་སྣང་བ་དང༌། རིམ་ལྔའི་གཞུང་དེའི་དོན་ལེགས་པར་མ་གོ་བ་དང་། སྒྱུ་མའི་ལུས་
ཀྱི་སྒྱུ་མ་ཞེས་པའི་དོན་གཟུགས་བརྙན་བཞིན་གྱི་བརྫུན་སྣང་དང༌། དེ་ལྟར་རྟོགས་པའི་ཞེན་མེད་གཅིག་ལ་བཟུང་ནས། སྒྱུ་ལུས་ཀྱི་གནད་ཁོང་དུ་མ་ཚུད་པར་སྐབས་འདིར་མེ་ལོང་གི་ནང་དུ་ལྷ་སྐུར་ཤར་བ་ལ་སེམས་གཏད་ནས་སྒོམ་པ་སོགས་
བྱེད་པར་སྣང་ཡང༌། མར་ལུགས་ཀྱི་དང་པོའི་གདམས་ངག་གི་དོན་མིན་པ་ནི་སྔར་བཤད་ཟིན་ཏོ།།  ༑  །།གཉིས་པ་ལ་གཉིས། རྨི་ལམ་གྱི་སྔོན་དུ་གཉིད་ཀྱི་སྟོང་པ་འཛིན་ཚུལ་དང༌། དེ་ཟིན་ནས་རྨི་ལམ་གྱི་དགེ་སྦྱོར་སྐྱོང་ཚུལ་ལོ། །དང་པོ་ནི། 
གཞི་ལ་འཆི་བའི་སྟོང་པ་བཞི་སྔོན་དུ་འབྱུང་བའི་མཐར་བར་དོ་འགྲུབ་པ་དང༌། གཉིད་ཀྱི་སྟོང་པ་རྣམས་བྱུང་བའི་མཐར་རྨི་ལམ་འཆར་བ་དང༌། ལམ་ལ་བསྐྱེད་རིམ་ལ་ལྷག་མོས་འོད་གསལ་དུ་སྡུད་པ་སྔོན་དུ་བཏང་ནས། དང་པོའི་མགོན་པོར་སྐྱེད་པ་

པ་དང༌། རྫོགས་རིམ་ལ་སེམས་དབེན་གྱི་སྟོང་པ་རྣམས་སྔོན་དུ་བཏང་བའི་སྒྱུ་མའི་སྐུ་འགྲུབ་པ་དང༌། དོན་གྱི་འོད་གསལ་སྔོན་དུ་བཏང་བའི་མཐར་ཟུང་འཇུག་གི་ལྷ་སྐུ་འགྲུབ་པ་ཐམས་ཅད་ཀྱི་གོ་རིམ་དེ་ལྟར་ཡིན་ནོ། །དེས་ན་རྨི་ལམ་གྱི་
ལུས་སྒྱུ་ལུས་སུ་ལྡང་བ་ལ་ཡང༌། སེམས་དབེན་དང་འདྲ་བའི་གཉིད་ཀྱི་སྟོང་པ་བཞི་སྔོན་དུ་བཟུང་དགོས་པ་ཡིན་ཏེ། འདིས་འཆི་བའི་འོད་གསལ་འཛིན་པ་དང་བར་དོ་སྒྱུ་མའི་གོ་རིམས་ཀྱང་ཤེས་པར་བྱའོ། །སྤྱིར་གཉིད་ཏིང་ངེ་འཛིན་གྱི་ངོ་བོར་
སྐྱེད་པ་ལ་སད་དུས་སུ་སེམས་གནས་བརྟན་པོ་ཡོད་ན། དེས་གཉིད་དུ་འགྲོ་ཁར་སད་དུས་ཀྱི་ཏིང་ངེ་འཛིན་དེ་དྲན་ནས་དེ་ལ་ཡིད་ཕྱོགས་པར་བྱས་ན། གཉིད་དུ་སོང་བ་ན་རྨི་ལམ་མེད་པར་གཉིད་ཏིང་ངེ་འཛིན་དུ་མེར་གྱིས་འགྲོ་བ་ཅིག་འབྱུང༌། འདི་
ནི་ཐེག་པ་ཆེ་ཆུང་དང༌། སྔགས་དང་ཕར་ཕྱིན་གྱི་ཐེག་པ་གཉིས་ཀའི་ཐུན་མོང་བ་ཡིན་པས། དེ་ལ་གཉིད་ཀྱི་འོད་གསལ་འཛིན་པ་ཟེར་བ་མིན་ནོ། །ཉན་ཐོས་ཀྱིས་སར། གཉིད་དུ་འགྲོ་ཁར་ཉིན་མོའི་དགེ་སྦྱོར་བྱས་པ་རྣམས་མངོན་དུ་བྱས་ནས།  ཡིད་
གཞན་དུ་མ་གཡེངས་ན་གཉིད་དུ་སོང་བའི་ཚེ་དགེ་སྦྱོར་དེ་ཉིད་ཀྱི་རྒྱུན་སྐྱོང་བ་འོང་བར་བཤད་པས། ཏིང་ངེ་འཛིན་ཁོ་ནར་མ་ཟད་ཉིན་པར་གྱི་དགེ་སྦྱོར་གྱི་གོམས་པ་གང་བརྟན་པ་ཐམས་ཅད་ལ་གཉིད་དུ་འགྲོ་ཁར་དྲན་ནས་དེ་ཉིད་ལ་གནས་བཞིན་པའི་ངང་
ནས་གཉིད་ལོག་པ་གོམས་ན་སྔ་མའི་རྒྱུན་དེ་སྐྱོང་བ་འོང་ངོ་། །དེས་ན་སད་དུས་སུ་སེམས་གནས་ཤིན་ཏུ་བརྟན་པོ་ཡོད་པ་ལ་གཉིད་ཐུན་གངས་པོ་ལ་རྨི་ལམ་མེད་པར་ཏིང་ངེ་འཛིན་ཐུན་གཅིག་ཏུ་འགྲོ་བ་ཡང་འོང་ལ། ཁ་ཅིག་ལ་རྨི་ལམ་ཤར་

ཡང་སད་པའི་ཚེ་བཤད་མི་ཤེས་པ་ཡང་འོང་ངོ་། །གཉིད་ཀྱི་འོད་གསལ་འཛིན་པ་ནི་རྒྱུད་སྡེ་འོག་མ་གསུམ་ལའང་མེད་པར་སྔགས་བླ་མེད་ཀྱི་ཁྱད་ཆོས་ཡིན་པས། དེ་འཛིན་ཚུལ་ཐུན་མོང་མ་ཡིན་པ་ཤེས་དགོས་སོ། །འདི་ལ་ལུས་ལ་གནད་དུ་བསྣུན་པའི་ཐབས་
རྣམ་དག་གང་ཡང་རུང་བ་གཅིག་བསྒོམས་ནས། རླུང་དྷཱུ་ཏཱིར་ཚུད་དེ་ཐིམ་པ་ལས་བྱུང་བའི་སྟོང་པ་བཞི་སད་དུས་སུ་ལེགས་པར་འདྲེན་ནུས་པ་ཞིག་དགོས་ལ། ཁྱད་པར་དུ་སྙིང་ཁར་གནད་དུ་བསྣུན་པའི་ཐབས་ཀྱིས་དེ་ལྟར་ནུས་པ་ཅིག་བྱུང་ན་ཁྱད་པར་
ཤིན་ཏུ་ཆེ་བ་ཡིན་ནོ། །དེ་འདྲ་བའི་ནུས་པ་མ་ཐོབ་པས་ནི་གཉིད་དུ་འགྲོ་ཁར་གཉིད་ཀྱི་མགོ་རྩོམ་པ་ནས་ཇི་ལྟར་འཆར་བ་ལ་སེམས་ཀྱི་དྲན་པ་བསྟེན་ན་སྣང་མཆེད་གཉིས་དང་ཉེར་ཐོབ་ཀྱི་སྟོང་ཙམ་ངེས་པ་སྲིད་ཀྱང༌། ཉེར་ཐོབ་ཀྱི་དངོས་གཞི་དང༌།  གཉིད་
ཀྱི་སྟོང་པ་བཞི་པ་མི་ངེས་སོ། །གཞི་དུས་ཀྱི་གཉིད་ཀྱི་སྐབས་སུ་སྣ་བུག་གི་རྒྱུ་བ་ཕྲ་མོ་ཞིག་མི་ལྡོག་པར་འབྱུང་འཇུག་བྱེད་པའི་གནད་ཀྱིས། སྟོང་པ་རྣམས་ཆ་མཐུན་ཙམ་མ་གཏོགས་པ་མཚན་ཉིད་རྫོགས་པར་མི་འཆར་ལ། སྟོང་པ་བཞི་པ་ནི་ཡུན་
ཤིན་ཏུ་ཐུང་ངོ་། །སྔར་བཤད་པ་ལྟར་གྱི་ནུས་པ་སད་པའི་སྐབས་སུ་ཐོབ་པས་ནི། རང་ལྷར་སྒོམ་པ་སྔར་དང་འདྲ། ལུས་ཀྱི་གནད་ནི་གཉིད་ཀྱི་དུས་སུ་ཉལ་བའི་སྤྱོད་ལམ་འཕྲེས་པ་དང༌། ཙོག་པུ་སོགས་གང་རུང་ངོ་། །དུས་ནི་གཉིད་དུ་འགྲོ་བའི་སྔོན་
རོལ་ཙམ་ནས་ཡིན་ལ། དེ་ཡང་སྲོད་ལ་སོགས་པ་གཉིད་འཐུག་པའི་དུས་སུ་མ་གོམས་པས་ཟིན་པར་དཀའ་བས་ཐོ་རངས་སོགས་གཉིད་སྲབ་པའི་དུས་སུའོ། །རླུང་གི་གནད་ནི་ཉིན་མོ་བུམ་པ་ཅན་བྱང་བ་ལྟ་བུ་ཡིན་ན།  

དེས་བྱས་པས་ཀྱང་ཟིན་ལ། དེ་ལྟ་མིན་ན་རླུང་འབྱུང་འཇུག་རང་ལུགས་པར་བྱའོ། །ཡུལ་གྱི་གནད་ནི་སྔར་བཤད་པ་ལྟར་རྨི་ལམ་མ་ཤར་བའི་གཉིད་དུ་འགྲོ་བ་ལ་ནི། སྙིང་ཁར་རླུང་རང་ཤུགས་ཀྱིས་འདུ་
བའི་གནད་ཀྱིས་སྙིང་ཁའི་མི་ཤིགས་པ་ལ་དམིགས་པ་གཏད་ན་གནད་དུ་འགྲོ་སྟེ། སྙིང་ཁར་རང་ཤུགས་ཀྱིས་མི་འདུ་བའི་སད་དུས་སུ་ཡང་སྙིང་ཁར་དམིགས་པ་གཏད་ན་དེར་རླུང་བསྡུས་ནས་ཐིམ་པར་བྱེད་ནུས་པ་དེས། གཉིད་དུ་འགྲོ་ཁར་
རང་ཤུགས་ཀྱིས་སྙིང་གར་འདུ་བ་ལ། དེར་དམིགས་པ་གཏད་ན་དེར་རླུང་འདུ་བ་ལྟ་ཅིག་སྨོས་པའི་ཕྱིར་རོ། །འདི་ལ་བརྟེན་ནས་སད་དུས་ཀྱི་སྟོང་པ་དང་གཉིད་དུས་ཀྱི་སྟོང་པ་བསྲེ་བ་ཡང་ཤེས་པར་བྱའོ། །སྙིང་ཁར་པདྨ་འདབ་མ་བཞི་པའི་ལྟེ་བར་ཐིག་
ལེ་དཀར་དམར་ལ་དམིགས་པར་བཤད་དེ་དེ་ལྟར་རམ། ཡང་ན་སྔར་བཤད་པ་ལྟར་གྱི་སྔགས་འཁོར་སྒོམ་པ་ལ་བྱང་ན་དེས་བྱ་བ་དང་མི་ཤིགས་པ་རྐྱང་པ་ལ་དམིགས་ནའང་འགྲུབ་སྟེ། པདྨའི་ཁ་དོག་དཀར་དམར་སྔོ་བ་གསུམ་ག་བཤད་པས་གང་
རུང་གིས་ཆོག་གོ། སྔགས་འཁོར་སྒོམ་ན་དང་པོར་ཕྱོགས་མཚམས་ཀྱི་རིམ་པས་དམིགས་ལ། དེ་ནས་ཕྱི་ནས་རིམ་པ་བཞིན་དུ་བསྡུས་ཏེ་མི་ཤིགས་པ་ལ་ཐིམ་པར་བྱས་ལ་དེ་ཉིད་ལ་སེམས་བཟུང་ངོ་། །གཞན་ཡང་རིམ་ལྔ་གདན་རྫོགས་
ལས། རྡོ་རྗེ་བཟླས་པ་བྱས་ནས་ཀྱང་འཛིན་པ་ཞིག་བཤད་དེ་འཛིན་ཐབས་དེ་གཉིས་ནི་རྒྱུད་དང་ཡབ་སྲས་ཀྱི་དགོངས་པ་བླ་ན་མེད་པར་མཐོང་ངོ་། །གཉིད་ཀྱི་འོད་གསལ་སྙིང་ཁར་འཛིན་པའི་རིགས་པ་འདིས་ནོར་བུའི་ནང་དུ་འཛིན་པ་ཡང་གོ་བར་ནུས་

སམ་སྙམ་མོ། །དེ་ལྟར་བཟུང་བས་སྨིག་རྒྱུ་ལ་སོགས་པའི་རྟགས་བཞི་འཆར་ལ། དེ་ནས་ནམ་མཁའ་གཡའ་དག་ལ་ཟླ་འོད་དང་ཉི་འོད་ཤར་བ་དང་མཚམས་ཀྱི་སྨག་གིས་ཁྱབ་པ་དང་འདྲ་བའི་སྟོང་པ་་གསུམ་སྔོན་དུ་ཤར་བའི་མཐར། ནམ་མཁའ་
སློད་བྱེད་ཀྱི་རྐྱེན་གསུམ་དང་བྲལ་བའི་རང་མདོག་ཐོན་པའི་ཐོ་རངས་ཀྱི་དུས་དང་འདྲ་བའི་ནམ་མཁའ་གཡའ་དག་ལྟ་བུའི་རྣམ་པ་འཆར་བ་ནི། གཉིད་ཀྱི་འོད་གསལ་དངོས་གཞིའོ། །སྔར་བཤད་པའི་ཏིང་ངེ་འཛིན་ཐུན་མོང་བའི་སྒོ་ནས་གཉིད་ཏིང་ངེ་འཛིན་
དུ་འགྲོ་བ་ལ་ནི། རྟགས་དེ་རྣམས་དང་སྟོང་པ་སྔ་མ་གསུམ་མི་འཆར་བས། ནམ་མཁའ་སྤྲིན་མེད་འདྲ་བ་ཞིག་ཤར་ཡང་གཉིད་ཀྱི་འོད་གསལ་གྱི་དོན་མེད་དོ། །འདི་ལ་ལན་འགའ་ཟུང་མཚན་མ་རྣམས་ཁྲིགས་ཆགས་སུ་མ་ཤར་ཡང་དེ་ནས་མྱུར་པོར་
འཆར་རོ། །ལུགས་ཟློག་གི་སྟོང་པ་རྣམས་ནི་ལུགས་མཐུན་ལས་འཆར་དཀའ་བས། དེ་བྱེད་བའི་མཚམས་ནས་ལན་འགའ་ཟུང་འཕེན་པ་བཏང་ནས་འཆར་བར་བྱས་ན། དེ་ནས་འཕེན་པ་ལ་མི་ལྟོས་སོ། །སད་དུས་སུ་སྔར་བཤད་པའི་རླུང་ནུས་མ་ཐོབ་
པས་ཀྱང་གཉིད་དུ་འགྲོ་ཁར་དམིགས་པ་སྔ་མ་གཉིས་བྱས་ན་ཉིན་མོ་སྒོམ་པ་ལ་ཕན་ཐོགས་པས་བྱས་ན་ལེགས་སོ། །གཉིད་ཀྱི་འོད་གསལ་ཤར་བ་ན་ལྟ་བ་དྲན་པར་བྱས་ལ། ཇི་སྲིད་དུ་རླུང་གིས་མ་གཡོས་པ་དེ་སྲིད་དུ་དེ་འབའ་ཞིག་སྒོམ་དགོས་
སོ། །འདི་ལ་གཉིད་འཐུག་དྲགས་ན་དྲན་པ་ཉམས་པ་ཕུལ་ཆེ་བས་འོད་གསལ་མི་ཟིན་ལ། གཉིད་མ་བྱུང་ན་ནི་གཞི་སྟོར་བས་མི་ཟིན་པས། གཉིད་དུ་ཡང་འགྲོ་བ་དང་གཉིད་ཅུང་ཟད་སྲབ་པ་གཉིས་ཚོགས་ཅིག་དགོས་པ་ལ། གཉིད་མ་བྱུང་ན་ཁ་ཟས་དྲོད་

བཅུད་ཅན་བསྟེན་པ་དང༌། བསྐུ་མཉེ་སོགས་གཉིད་འོང་བའི་རྒྱུ་བསྟེན་ཏེ། འདི་ལ་སྟོང་འབྱམས་གཅོད་པ་ཞེས་ཁ་ཅིག་ཟེར་རོ། །གཉིད་འཐུག་དྲགས་ན་སྙིང་ཁའི་ཐིག་ལེ་ཤིན་ཏུ་འཚེར་བ་དང༌། འོད་ཕུང་ཆེན་པོ་འཕྲོས་ཏེ་གནས་ཁང་ཙམ་མམ། 
མལ་གྱི་ཁྱོན་ཙམ་དུ་ཉི་མ་ཤར་བ་ལྟ་བུ་བསམས་ཏེ། འདི་ལ་སྡུག་འབྱམས་གཅོད་པ་ཞེས་ཁ་ཅིག་ཟེར་རོ། །གཉིད་སྲབ་ཀྱང་མི་ཟིན་ན་དྲེད་འབྱམས་གཅོད་པ་བྱ་ཞེས་ཟེར་མོད་ཀྱང༌། སྔར་བཤད་པ་ལྟ་བུས་འཛིན་པ་ལ་དེ་མི་འོང་ངོ་། །གཉིད་ཀྱི་འོད་གསལ་ཤར་
ནས་རིང་དུ་སྐྱོང་དགོས་པ་ལ། དེ་ལ་སང་སྐྱིན་ན་སད་འབྱམས་གཅོད་པའི་མན་ངག་གཞན་འགའ་རེ་སྣང་ཡང༌། མན་ངག་དམ་པ་ནི་འདི་ཡིན་ཏེ། འོད་གསལ་ཀྱི་ཏིང་ངེ་འཛིན་སྲབ་ཏུ་སོང་ནས་ལྡང་བར་རྩོམ་པར་སྣང་ན། དེ་མ་ཐག་སྙིང་ཁའི་མི་ཤིགས་པ་ལ་
དམིགས་པ་གཏད་ན། སྙིང་ཁ་ནས་རླུང་ཅུང་ཟད་གྱེས་པ་སླར་ཡང་དེར་འདུས་ནས་འོད་གསལ་བརྟན་པར་འགྱུར་རོ། །ཉིན་མོ་བུམ་པ་ཅན་ལ་བྱང་ནའང༌། གཉིད་དུ་འགྲོ་ཁར་སྙིང་གའི་བུམ་པ་ཅན་བྱས་ལ་བཟུང་ཞིང༌། སད་འབྱམས་ཀྱང་དེས་གཅོད་དོ། །སད་དུས་
རྡོར་བཟླས་སོགས་བྱས་པས་རླུང་རེ་འགའ་འདུས་ཀྱང༌། རྟགས་བཞི་དང་སྟོང་པ་རྣམས་ཁྲིགས་ཆགས་མིན་པར་འཆར་བ་དང༌། སྟོང་པའི་ངོ་བོ་འདོད་པ་བཞིན་མ་ཤར་ན། དེས་གཉིད་ཀྱི་སྟོང་པ་བཞི་འཛིན་པ་ལ་འབད་ནས། དེའི་ཉམས་མྱོང་སྐྱེད་ནུས་
ན་སད་དུས་ཀྱི་རྡོར་བཟླས་སོགས་སྒོམ་པ་ལ་ཚུར་བོགས་འདོན་པ་དང༌། ཕར་ལ་བོགས་འདོན་པ་གཉིས་ཀ་ཤེས་པ་གནད་ཆེའོ། །འདིའི་སྐོར་ཡང་ཡིད་ཆེས་པའི་ཁུངས་དང་བཅས་པ་རིམ་ལྔ་གསལ་སྒྲོན་དུ་རྒྱས་པར་བཤད་ཟིན་ཏོ།།   ༑  །།གཉིས་

པ་ལ་གསུམ། རྨི་ལམ་བཟུང་བ་དང༌། རྨི་ལམ་སྦྱང་བ་དང༌། གཅིག་ཏུ་བྱེད་པའི་བསམ་གཏན་ནོ། །དང་པོ་ལ་གཉིས། རྨི་ལམ་འཛིན་ཐབས་ཀྱི་དབྱེ་བ་དང༌། རྨི་ལམ་འཛིན་པ་དངོས་སོ། །དང་པོ་ནི། རྨི་ལམ་འཛིན་པ་འདི་ལ་རླུང་སྟོབས་ཀྱིས་འཛིན་པ་དང༌། འདུན་
པའི་སྟོབས་ཀྱིས་འཛིན་པ་གཉིས་ཡོད་པ་སོ་སོར་ཕྱེད་དགོས་སོ། །དེ་ལ་དང་པོ་ནི་སད་དུས་སུ་རླུང་དྷཱུ་ཏཱིར་ཚུད་ནས་ཐིམ་པ་ལས་སྟོང་པ་བཞི་འདྲེན་ནུས་པ་ཞིག་གིས་བྱེད་པ་ཡིན་ཏེ། བྱེད་ཚུལ་ནི་སྔར་བཤད་པ་ལྟར་གཉིད་ཀྱི་འོད་གསལ་ཐོག་མར་བཟུང་བའི་ཚེ།
གཉིད་ཀྱི་སྟོང་པ་བཞི་ལེགས་པར་ངོ་ཤེས་ནས་སྐྱོང་བ་ན། དེའི་ཕྱི་ལོགས་སུ་རྨི་ལམ་འཆར་བ་ངེས་པར་ཤེས་པས། དེ་ལ་ནི་གཉིད་ཀྱི་སྟོང་པ་རྣམས་འཛིན་པའི་ཐབས་ལས་གཞན་པའི་རྨི་ལམ་འཛིན་ཐབས་མི་དགོས་སོ། །གཉིས་པ་ནི་དེ་འདྲ་བའི་
ནུས་པ་མེད་པ་གཅིག་གིས་སད་དུས་སུ་རྨི་ལམ་ཟིན་ཐབས་ཀྱི་འདུན་པ་སྦྱོང་བ་དང༌། མགྲིན་པ་ལ་སོགས་པར་དམིགས་པ་གཏོད་པ་ཡིན་ནོ། །དེ་ལ་སྔགས་ཀྱི་ཐུན་མོང་མ་ཡིན་པའི་རྨི་ལམ་འཛིན་ལུགས་གཙོ་བོ་ནི་སྔ་མ་ཡིན་ལ། ཕྱི་མ་ནི་ཐུན་
མོང་བ་ཕལ་པའོ། །འདི་ལ་དོན་ལྔ་མར་མཚུར་གྱི་ལུགས་ཀྱིས་སྙིང་ཁར་དམིགས་པ་གཏད་ནས་རྨི་ལམ་འཛིན་པ་དང༌། མེས་མཚོན་གྱི་ལུགས་ཀྱིས་མགྲིན་པར་དམིགས་པ་གཏད་ནས་རྨི་ལམ་འཛིནཔའི་ཚུལ་གཉིས་བཤད་ནས། སྙིང་ཁ་གཏོད་
པ་འོད་གསལ་དང་འབྲེལ། མགྲིན་པར་གཏོད་པ་རྨི་ལམ་དང་འབྲེལ་ཞེས་ཟེར་མོད་ཀྱང༌། རྨི་ལམ་རླུང་སྟོབས་ཀྱིས་ཟིན་པ་ཞིག་ཡིན་ན། གཉིད་ཀྱི་སྟོང་པ་བཞི་སྔོན་ལ་བཟུང་ནས་བྱེད་ལ། དེ་ལ་ནི་སྙིང་ཁར་དམིགས་པ་གཏོད་པ་ཡིན་ནོ། །འདུན་པའི་སྟོབས་

ཀྱིས་འཛིན་དགོས་པ་ཅིག་ཡིན་ན། རྨི་ལམ་ཟིན་པའི་སྔོན་དུ་གཉིད་ཀྱི་སྟོང་པ་བཞི་མི་ཟིན་པས་མགྲིན་པར་གཏོད་དོ། །འོ་ན་རྩ་ཚིག་ལས་མགྲིན་པར་རྨི་ལམ་འཛིན་པའི་གནད་ཡོད་པར་བཤད་པ་དེ། འདུན་པའི་སྟོབས་ཀྱིས་འཛིན་དགོས་
པ་ཁོ་ན་ལ་ཡིན་ནམ་སྙམ་ན། རླུང་སྟོབས་ཀྱིས་རྨི་ལམ་འཛིན་ནུས་པས་ཀྱང་། གཉིད་དུ་འགྲོ་ཁར་མགྲིན་པར་དམིགས་པ་གཏད་ན། གནས་དེའི་དྷཱུ་ཏཱིར་རླུང་ཐིམ་ནས་སྟོང་པ་བཞི་སྔོན་དུ་འཆར་བ་ཅིག་ཡོད་མོད་ཀྱང་། སྔོན་དུ་སྙིང་གར་རླུང་མ་འདུས་པར་མགྲིན་
པར་མི་འདུ་ལ། སྙིང་ཁར་འདུས་ནས་ཐིམ་པ་ལས་བྱུང་བའི་སྟོང་པ་བཞི་འདྲ་བ་གནས་གཞན་དུ་འཆར་མི་ཐུབ་པས། གཉིད་དུ་འགྲོ་ཁར་སྙིང་ཁར་དམིགས་པ་གཏོད་དགོས་སོ། །འོན་ཀྱང་རྨི་ལམ་ཤར་ཟིན་པའི་འོག་ཏུ་གཉིད་ཀྱི་དུས་སུ་རྨི་ལམ་ཡུན་རིང་
བ་ཅིག་འདོད་ན་སྔོན་ལ་མགྲིན་པར་དམིགས་པ་གཏད་དེ་སེམས་ཡུད་ཅིག་བཟུང་ན་རྨི་ལམ་གྱི་ངང་ནས་དགེ་སྦྱོར་སྐྱོང་བ་རྒྱུན་རིང་བ་ཅིག་འབྱུང་བའི་དབང་དུ་བྱས་ནས། རྨི་ལམ་གྱི་དགེ་སྦྱོར་གྱི་གནད་མགྲིན་པར་ཡོད་པར་བཤད་དོ། །གཉིས་པ་ནི་རླུང་སྟོབས་
ཀྱིས་ཟིན་པ་ཡིན་ན། རྨི་ལམ་མ་ཤར་བའི་སྔོན་ནས་ཕྱི་ལོགས་སུ་རྨི་ལམ་འཆར་བ་ཤེས་ཏེ། དེ་ཡང་ལུགས་མཐུན་གྱི་གཉིད་ཀྱི་སྟོང་པ་བཞི་པའམ། ཡང་ན་གཉིད་ཀྱི་ལུགས་ཟློག་གི་སྟོང་པ་ཐ་མ་ནས་རྨི་ལམ་འབྱུང་བར་འགྱུར་བ་ཤེས་པ་དེས་རྨི་ལམ་བཟུང་བས་
ཆོག་གོ། འདུན་པའི་སྟོབས་ཀྱིས་འཛིན་དགོས་པ་ཡིན་ན། །སྤྱིར་ལམ་སྒོམ་པ་ལ་མི་སྟོས་པར་གཞི་དུས་ནས་ཀྱང་རྨི་ལམ་གསལ་བའི་རིགས་འགའ་ཞིག་ལ། རྨི་ལམ་ཟིན་པ་མང་པོ་འོང་བས། རྨི་ལམ་ཟིན་པ་ཙམ་ཞིག་ལམ་བསྒོམས་ནས་བསྒྲུབ་མི་དགོས་

ལ། དེ་བཞིན་དུ་བྱ་བ་འགའ་ཞིག་ལ་སད་དུས་སུ་འདུན་པ་དྲག་པོ་ཡོད་ན། རྨི་ལམ་ན་དེ་འབྱུང་བ་ཡང་མང་བའི་གནད་ཀྱིས། ཉིན་པར་རྨི་ལམ་ཟིན་པའི་དྲན་འདུན་དྲག་པོ་རྒྱུན་ཆགས་པ་བཏང་ནའང་རྨི་ལམ་ཟིན་པ་སྐྱེད་ནུས་པས། དེ་ཙམ་ཞིག་སྐྱེད་དཀའ་བ་མིན་ནོ། །
འདི་ལ་རྨི་ལམ་མ་ཤར་ན། རྨི་ལམ་གྱི་དགེ་སྦྱོར་གི་གཞི་སྟོར་བས་འཆར་བ་ཅིག་དགོས་ལ། རྨི་ལམ་བྱུང་ཡང་མི་གསལ་བའི་རིགས་ཡིན་ན་ཟིན་དཀའ་བས། རྨི་ལམ་གསལ་པོ་འཆར་བ་ཅིག་དགོས་ཏེ། རྨི་ལམ་གསལ་བ་ན་སད་རྗེས་སུ་རྨི་ལམ་ཀུན་མི་བརྗེད་
པར་བཤད་རྒྱུ་འོང་བའོ། །དེས་ན་དང་པོ་ནས་རྨི་ལམ་ཤིན་ཏུ་གསལ་བ་དང༌། དེ་མིན་ཀྱང་གནས་དབེན་པ་ལ་སོགས་པ་རིག་པ་དྭངས་པའི་རྒྱུའི་ཁྱད་པར་ཚོགས་པའི་སྐབས་དང༌། མཚན་གཅིག་གིའང་ཐོ་རངས་ཀྱི་དུས་ལྟ་བུ་རིག་པ་ནམ་གསལ་བའི་དུས་སུ་
རྨི་ལམ་ཟིན་པར་སླ་བ་ཡིན་ནོ། །དེའི་ཕྱིར་ཉིན་པར་གྱི་དྲན་འདུན་དྲག་པོ་དེས་བཞག་པའི་བག་ཆགས་རྨི་ལམ་གྱི་དུས་སུ་སད་ཐུབ་པ་ལ་ནི། རྨི་ལམ་གྱིས་དུས་ཀྱི་ཤེས་པ་ཤིན་ཏུ་གསལ་བ་ཅིག་དགོས་པས། དེའི་ཐབས་ཀྱང་ཉིན་མོ་བསྒྲུབ་དགོས་སོ། །དེ་ནི་
མན་ངག་རྣམས་ལས་བཤད་པ་ལྟར་མགྲིན་པ་དང་སྨིན་མཚམས་སུ་ཤེས་པ་གཏོད་པ་དང༌། དམིགས་ཡུལ་ཤིན་ཏུ་འཚེར་པའི་རྣམ་པ་ཅན་སྒོམ་པ་དང༌། རླུང་སྦྱོར་བྱས་ནས་རིག་པ་དྭངས་སྙིགས་འབྱེད་པ་སོགས་ཡིན་ནོ། །ཉལ་ཁར་མགྲིན་པ་དང་དཔྲལ་
བ་སོགས་སུ་དམིགས་པ་གཏད་ན། སྙིང་གར་རླུང་འདུ་ཚབས་ཆུང་བས་གཉིད་སྲབ་པའི་གནད་ཀྱིས་རིག་པ་གསལ་བར་སླ་བ་དང༌། ཉལ་ཁར་མགྲིན་པར་སེམས་བཟུང་བ་གོམས་པས་ཀྱང་ད་གཟོད་རྨི་ལམ་ཤར་བ་ན་རྨི་ལམ་ཡུན་རིང་ངོ་། །དེ་ལྟར་

སྔར་བཤད་པ་ལྟར་དུ་རྨི་ལམ་གྱི་གདམས་ངག་གི་གནད་རྣམས་ལ་གོ་བ་ལེགས་པར་བཙལ་ནས་བྱས་ན། རྣམ་པར་དག་པའི་མྱོང་བ་ཅན་མཁས་པར་འགྲོ་ཡི་གཞན་དུ་ན་མྱོང་བ་ཅུང་ཟད་སྐྱེས་ཀྱང་ཐོམས་སེ་བ་ལས་མི་འོང་སྟེ། མན་
ངག་གཞན་རྣམས་ལའང་དེ་དང་འདྲའོ། །རྨི་ལམ་འཛིན་པ་ལའང་རང་ལྷར་སྒོམ་པ་དང༌། གནད་བཞི་ཚང་བ་དང༌། བླ་མའི་རྣལ་འབྱོར་བསྒོམས་ཏེ་མཆོད་ནས་རྨི་ལམ་མང་པོ་དང༌། གསལ་པོ་དང༌། བཟང་པོ་རྨི་བ་དང༌། རྨི་ལམ་ཟིན་པ་དང༌། ཟིན་ནས་
ཀྱང་རྨི་ལམ་གྱི་དགེ་སྦྱོར་རྣམས་རྒྱུད་ལ་སྐྱེ་བའི་འགལ་རྐྱེན་ཞི་ཞིང་མཐུན་རྐྱེན་ཚང་བའི་གསོལ་བ་དྲག་པོ་མང་དུ་འདེབས་པ་དང༌། ཡི་དམ་དང་བཀའ་སྡོད་ལའང་གཏོར་མ་ཕུལ་ནས་འཕྲིན་ནས་དྲག་ཏུ་བཅོལ་ཞིང་མཚམས་དམ་པར་བྱའོ། །དེ་
ནས་ཉིན་པར་དྲན་པ་རྒྱུན་ཆགས་ཀྱིས་བཟུང་བ་ནི། ད་ལྟར་གྱི་སྣང་བ་འདི་རྣམས་རྨི་ལམ་གྱི་སྣང་བར་འདུག་སྙམ་པ་དང་། དེ་རྨི་ལམ་ལ་རྨི་ལམ་དུ་ངོ་ཤེས་པར་བྱ་སྙམ་པའི་འདུན་པ་དྲག་པོ་ཡང་ཡང་སྦྱང༌། གཞན་ཡང་ད་གཟོད་རྨི་ལམ་བྱུང་བའི་དུས་
སུ་ཅི་ནས་ཀྱང་རྨི་ལམ་དུ་ངོ་ཤེས་པར་བྱས་ལ་རྨི་ལམ་གྱི་དགེ་སྦྱོར་བསྐྱང་པར་བྱའོ་སྙམ་པའི་འཕེན་པ་དྲག་པོ་མང་པོ་སྦྱང༌། ཁྱད་པར་དུ་ཉལ་ཁར་རྒྱུན་ལྡན་དུ་སྦྱང་སྟེ། རྨི་ལམ་གསལ་ན་འདི་གཅིག་པུས་ཀྱང་ཟིན་པར་འགྱུར་རོ། །མཚན་མོ་མན་ངག་
བཙམ་ཐབས་ཀྱིས་བཟུང་བ་ལ་གཉིས་ལས། རྟེན་ཅན་ནི་མགྲིན་པར་པདྨ་འདབ་མ་བཞི་པའི་ལྟེ་བ་ལ་ཨ་ཤད་ཀྱི་རྣམ་པ་ཅན་གསལ་གདབ་དེ་ནས་རྨི་ལམ་ལ་རྨི་ལམ་དུ་ངོ་ཤེས་པར་བྱའོ་སྙམ་པའི་འཕེན་པ་བཏང་ལ། ཨ་ལ་དམིགས་པ་གཏད་པའི་

ངང་ནས་གཉིད་ལོགས་པར་བྱའོ། །འདབ་མ་བཞི་ལ་ཨ་ནུ་ཏ་ར་བཀོད་ནས་རིམ་པ་བཞིན་དུ་དམིགས་པའི་མན་ངག་ནི་གཉིས་མེད་རྣམ་རྒྱལ་རྫུས་མ་ལས་འབྱུང་མོད་ཀྱང༌། དེ་ལ་ནུས་པ་ལྷག་པོ་མི་སྣང་བས་མ་བྲིས་སོ། །སད་པ་ན་བལྟས་པས་མ་ཟིན་པར་འདུག་ན་
ཡང་སྔར་བཞིན་དུ་བྱེད་པ་ཡིན་ཏེ། དེ་ལྟར་ནུབ་གཅིག་དང་སོ་སོ་ལ་མང་དུ་བྱའོ། །རྨི་ལམ་ཟིན་པ་ན་མྱུར་པོར་སད་པའི་སད་འབྱམས་གཅོད་པ་མང་དུ་བཤད་ཀྱང༌། གཙོ་བོ་ནི་རླུང་སྟོབས་ཀྱིས་ཟིན་པ་ཡིན་ན། མགྲིན་པའི་ཨ་ལ་གཏོད་པ་ཉིད་གནད་ཆེ། དེ་ལྟ་མིན་
ནའང་དེར་དམིགས་པ་གཏོད་པའི་སྒོ་ནས་སེམས་འཛིན་པ་ལ་གོམས་པ་ཡོད་ན་དེ་ཀ་བྱ་ཞིང༌། སྔར་གོམས་པ་མེད་ནའང་གོམས་སུ་གཞུག་གོ། རྟེན་མེད་ནི་འཕེན་པ་བཏང་ནས་མགྲིན་པའམ་སྙིང་ག་གང་རུང་དུ་རླུང་བུམ་པ་ཅན་བཟུང་སྟེ། སེམས་ཀྱང་དེར་
གཏོད་པ་ཡིན་གསུང་ངོ་། །མགྲིན་པའི་གནད་ལ་བརྟེན་ནས་རྨི་ལམ་བཙན་ཐབས་སུ་བཟུང་བ་ནི། རང་རྡོ་རྗེ་འཆང་དམ་ཚིག་པར་གསལ་བའི་མགྲིན་པར་པདྨའི་ལྟེ་བ་ལ་རང་འདྲའི་ཡེ་ཤེས་སེམས་དཔའ་མཚོན་གང་པ་གཅིག་བསྒོམ། དེའི་ཐུགས་ཀར་ཐིག་
ལེ་ཡུངས་འབྲུ་ཙམ་ཞིག་བསམ། ཐིག་ལེ་ལས་བདུད་རྩི་ཟག་པས་ལུས་ཐམས་ཅད་བདེ་བས་ཁེངས་ཏེ། སེམས་དཔའ་གཉིས་ཐིག་ལེ་ལ་བསྡུས་ལ་རྨི་ལམ་ལ་རྨི་ལམ་དུ་ངོ་ཤེས་པར་བྱའོ་སྙམ་དུ་བསམས་ཏེ། ཐིག་ལེ་ལ་དམིགས་པ་གཏད་ནས་
གཉིད་ལོག་གོ། བླ་མ་ཁ་ཅིག་ནི་ནཱ་རོ་ཆོས་དྲུག་ལས་འབྱུང་བའི་རྨི་ལམ་གྱི་འབྱམས་གཅོད་མང་པོ་འདིའི་གདམས་ངག་ཏུ་མཛད་པར་སྣང་ངོ་།།   ༈   །།གཉིས་པ་ལ་གཉིས། རྨི་ལམ་གྱི་དགེ་སྦྱོར་གཙོ་བོར་གང་ལ་སྦྱང་བ་དང༌། སྦྱང་ཐབས་

གཞན་ཡང་བསྟན་པའོ། །དང་པོ་ནི། རླུང་སྟོབས་ཀྱིས་འཛིན་ནུས་པ་ཡིན་ན་ལུགས་མཐུན་གྱི་སྟོང་པ་བཞི་པ་ལས་ལྡང་བར་རྩོམ་པ་ན། ངས་གཉིད་ཆོས་ཀྱི་སྐུ་ལས་རྨི་ལམ་ལོངས་སྐུར་ལྡང་བར་བྱའོ་སྙམ་དུ་བསམས་ལ། འོད་གསལ་
གྱི་ངང་ནས་རྡོ་རྗེ་འཆང་ཡབ་ཡུམ་གྱི་སྐུར་ཡུད་ཙམ་གྱིས་ལྡང་བར་བྱའོ། །རྨི་ལམ་མ་ཤར་བའི་གཉིད་ཀྱི་དགེ་སྦྱོར་གྱི་གཙོ་བོ་ནི། གཉིད་ཀྱི་འོད་གསལ་ཉིད་སྐྱོང་བ་ཡིན་པ་དེ་བཞིན་དུ། རྨི་ལམ་གྱི་དགེ་སྦྱོར་གྱི་གཙོ་བོ་ཡང་འོད་གསལ་གྱི་ངང་ནས་རྨི་ལམ་
གྱི་སྒྱུ་ལུས་རྡོ་རྗེ་འཆང་གི་སྐུར་ལྡང་བ་དང༌། ལངས་ནས་སྒྱུ་མ་ལྟ་བུའི་སྐུའི་ཏིང་ངེ་འཛིན་སྒོམས་པ་སོགས་ཡིན་ཏེ། སད་དུས་སུ་རླུང་ཐིམ་པ་ལས་བྱུང་བའི་སྟོང་པ་བཞི་སྒོམ་པ་དང༌། དེའི་མཐར་ལྷའི་སྐུར་ལྡང་བའི་བདེན་གཉིས་དང་རྗེས་སུ་མཐུན་པའི་
རྫོགས་རིམ་སྒོམ་པའི་ལམ། ཆེས་ཆེར་ཁྱད་ཞུགས་པར་བྱ་བའི་དོན་དུ་གཉིད་དུས་སུ་སྟོང་པ་བཞི་དང་རྨི་ལམ་གྱི་སྒྱུ་ལུས་སྒོམ་པ་ཡིན་པའི་ཕྱིར་རོ།།               །།དེས་ན་སད་དུས་སུ་ཚུལ་དེ་གཉིས་ལན་དུ་མར་སྒོམ་པ་ཡིན་ནོ། གཉིད་
དུས་སུ་ཡང་དང་པོར་གཉིད་ཀྱི་སྟོང་པ་བཞི་སྒོམས་པའི་མཐར་རྨི་ལམ་འཆར་བ་ན། རྨི་ལམ་གྱི་ལུས་སྒྱུ་མའི་སྐུར་ལྡང༌། སླར་ཡང་གཉིད་ཀྱི་འོད་གསལ་འཛིན་པའི་མན་ངག་བྱས་ནས་དེ་གཉིས་སྤེལ་མར་སྒོམ་པ་ཡིན་ནོ། །སད་དུས་ཀྱི་ཚུལ་
གཉིས་བསྒོམས་པས་ཀྱང་གཉིད་དུས་ཀྱི་ཚུལ་གཉིས་སྒོམ་པ་ཆེས་ཁྱད་ཞུགས་ཏེ། ཕན་ཚུན་དུ་ནུས་པ་ཁྱད་པར་ཅན་འདོན་པ་ཤེས་པར་བྱའོ། །རྨི་ལམ་འདུན་པའི་སྟོབས་ཀྱིས་འཛིན་དགོས་པས་ནི་སྔར་ལྟར་བྱེད་མི་ནུས་པས། ཐོག་མར་

རྨི་ལམ་ཟིན་པར་བྱས་པའི་མཇུག་ཏུ་ལྷའི་སྐུར་ལྡང་བ་ལ་བསླབ་བོ། །གཉིས་པ་ནི། སྒྱུ་མའི་རྣམ་ཐར་སྦྱོང་བ་ལ་གཉིས་ལས་འཇིག་རྟེན་པའི་རྣམ་ཐར་ལ་སྦྱོང་བ་ནི། སྔར་མེད་པ་གསར་དུ་སྤྲུལ་པ་དང༌། སྔར་ཡོད་པ་རྣམ་པ་གཞན་དུ་བསྒྱུར་བའི་སྤྲུལ་སྒྱུར་སྣ་
ཚོགས་ལ་སློབ་པ་དང༌། མེ་དང་ཆུ་དང་གཡང་ལ་མཆོང་པ་སོགས་བྱས་ནས་ཉམ་ང་བ་དང༌། བག་ཚ་བ་མེད་པར་བྱེད་པ་དང་། ལྷ་དང་མིའི་ཡུལ་ལ་སོགས་པའི་གནས་བལྟ་བའི་འཕེན་པ་བཏང་ནས་དེར་འགྲོ་བ་དང་། ནམ་མཁའ་ལ་འཕུར་ནས་འགྲོ་བ་སོགས་
སྣ་ཚོགས་པའི་རྩལ་སྦྱོང་བའོ། །འཇིག་རྟེན་ལས་འདས་པའི་རྣམ་ཐར་ལ་སྦྱོང་བ་ནི་བདེ་བ་ཅན་དང༌། མངོན་དགའ་དང༌། འོག་མིན་སོགས་སངས་རྒྱས་ཀྱི་ཞིང་དག་པ་དང༌། དེར་བཞུགས་པའི་སངས་རྒྱས་བྱང་སེམས་བལྟ་བ་དང༌། མཆོད་པ་དང༌། 
ཆོས་ཉན་པ་སོགས་ཀྱི་འཕེན་པ་བཏང་ནས་དེ་རྣམས་སྒྲུབ་པའོ། །འདི་དང་གོང་མ་གཉིས་ཀར་ཕྱག་རྒྱ་མ་དང་སྙམ་པར་སྦྱར་ནས་དགའ་བ་བཞི་སྐྱེད་པ་སོགས་བྱེད་པར་ཡང་མན་ངག་ལས་འབྱུང་ངོ་། །འདི་རྣམས་ལ་རླུང་སྟོབས་ཀྱིས་རྨི་ལམ་ཟིན་པ་ཡིན་ན།
རླུང་ལེགས་པར་བྱང་བའི་གནད་ཀྱིས། འདུན་པ་གང་བཏང་ཕལ་མོ་ཆེ་འདོད་པ་བཞིན་བྱ་བར་སླ་ལ། དེ་འདྲ་བའི་ནུས་པ་མ་ཐོབ་པས་ནི་གོམས་པ་མང་དུ་དགོས་སོ། །དེ་གཉིས་ཀས་དག་པའི་སྣོད་བཅུད་མཐོང་བ་སོགས་ནི་དེ་དག་དང་རྣམ་པ་འདྲ་བ་ཙམ་
འགའ་ཞིག་ཤར་བར་ཟད་ཀྱི་དངོས་མཐོང་བ་སོགས་སུ་བཞག་པར་དཀའོ། །ལུང་སྟོན་ལ་ཡང་ཕྱི་མའི་ལུང་སྟོན་འགའ་རེ་བདེན་པར་སྣང་ཡང་ཕལ་མོ་ཆེ་ངེས་པ་མེད་ལ། སྔ་མ་ཡིན་ན་རྨི་ལམ་གྱི་དགེ་སྦྱོར་གྱི་གནད་གཞན་འགའ་ཞིག་དང༌། རླུང་

བྱང་བའི་གནད་གཞན་འགའ་ཞིག་ལ་བརྟེན་ནས་མི་འཁྲུལ་བ་བྱ་བའི་ཐབས་ཤིག་ཡོད་པར་སྣང་ངོ་། །གསུམ་པ་ནི། དེ་ལྟར་སྦྱངས་པ་ཐམས་ཅད་ཀྱང་རང་བཞིན་མེད་པར་རྟོགས་པའི་ལྟ་བའི་སྟེང་ནས་རྨི་ལམ་གྱི་དེ་ཁོ་ན་ཉིད་
སྒོམ་པ་གཅིག་དགོས་ལ། དེའི་ཚུལ་ནི་རྨི་ལམ་གྱི་བུམ་པ་དང་སྣམ་བུ་སོགས་དེ་དག་ཏུ་སྣང་ཡང༌། དེའི་ངོ་བོས་སྟོང་པར་རྟོགས་པ་ནི། རྨི་ལམ་ལ་རྨི་ལམ་དུ་ངོ་ཤེས་པ་ན་འབྱུང་ཡང༌། དེ་ཙམ་གྱིས་རྨི་ལམ་གྱི་རང་བཞིན་མེད་པ་རྟོགས་པ་ནི་མིན་ཏེ། དཔེར་
ན་སད་དུས་སུ་མེ་ལོང་ལ་ཤར་བ་བཞིན་དུ་སྣང་བ་བཞིན་གྱིས་སྟོང་པར་རྟོགས་ཀྱང་གཟུགས་བརྙན་གྱི་དེ་ཁོ་ན་ཉིད་རྟོགས་པ་མིན་པ་བཞིན་ནོ། །དེས་ན་རྨི་ལམ་ལ་རྨི་ལམ་དུ་མ་ཤེས་པར་འཁྲུལ་པ་ནི། བྱིས་པ་ཆུ་ངུས་བྱད་བཞིན་གྱི་གཟུགས་བརྙན་ལ་
བྱད་བཞིན་དངོས་ཡིན་པ་དང་འཛིན་པ་དང་འདྲ། རྨི་ལམ་ལ་རྨི་ལམ་དུ་ཤེས་པ་ནི་རྒན་པོ་བརྡ་ལ་བྱང་བས་བྱད་བཞིན་དུ་སྣང་ཡང་བྱད་བཞིན་གྱིས་སྟོང་པར་ཤེས་པ་དང་འདྲ། བྱད་བཞིན་གྱི་གཟུགས་བརྙན་བྱད་བཞིན་གྱིས་སྟོང་པ་དཔེར་བྱས་ནས་ཆོས་གཞན་རྣམས་
ཀྱང་དེ་བཞིན་དུ་རང་གི་ངོ་བོ་ཉིད་ཀྱིས་གྲུབ་པའི་རང་བཞིན་མེད་པར་ཤེས་པར་བྱེད་པ་བཞིན་དུ། རྨི་ལམ་ལ་རྨི་ལམ་དུ་ཤེས་པ་དེ་དཔེར་བླངས་ནས། ཆོས་གཞན་ཐམས་ཅད་ཀྱང་འདི་དང་འདྲ་བར་བདེན་པར་གྲུབ་པ་ཅུང་ཟད་ཀྱང་མེད་དོ་སྙམ་དུ་ངེས་
པར་བྱ་སྟེ། བདེན་འཛིན་གྱིས་ཇི་ལྟར་བཟུང་བ་ལེགས་པར་ཤེས་ནས། དེས་བཟུང་བ་ལྟར་མེད་པའི་རྒྱུ་མཚན་ཡང་དག་རྣམས་ཤེས་དགོས་སོ། །དེ་ནི་རྨི་ལམ་ནའང་ཆོས་ཐམས་ཅད་རྨི་ལམ་ལྟ་བུར་བལྟ་བར་གསུངས་པའི་དོན་ཏེ། སྔགས་དང་

མཚན་ཉིད་གཉིས་ཀའི་ཐུན་མོང་བའོ། །འདིར་དེ་གཞིར་བཟུང་ནས་ཐུན་མོང་མ་ཡིན་པ་ནི་འོད་གསལ་དང་གཅིག་ཏུ་བྱེད་པ་ཡིན་ལ། དེ་ནི་རང་རྡོ་རྗེ་འཆང་ཡབ་ཡུམ་དུ་གསལ་བར་བསྒོམས་ལ། དེ་ནས་རྗེས་གཞིག་གི་བསམ་གཏན་གྱིས་རྨི་ལམ་གྱི་སྣོད་བཅུད་ཀྱི་
སྣང་བ་ཐམས་ཅད་སྡུད་པ་དང༌། རང་ཡང་འོད་གསལ་དུ་འཇུག་པ་འཆད་པ་ལྟར་བྱས་ན། སད་དུས་ཀྱི་ཡིད་ངོའི་སྣང་བ་དང་རྨི་ལམ་གྱི་ཡིད་ངོའི་སྣང་བ་གཉིས་ཕྱི་མ་སྡུད་པ་ཆེས་སླ་བ་དང༌། དེའི་དུས་སུ་རླུང་ཤིན་ཏུ་རགས་པ་འགའ་ཞིག་ཀྱང་ཐིམ་ཡོད་པའི་གནད་ཀྱིས། 
སླར་ཡང་རླུང་སྙིང་ཁར་འདུ་ཞིང་རྨི་ལམ་གྱི་སྣང་བ་མི་འཆར་བར་གཉིད་དུ་འགྲོའོ། །དེའི་ཚེ་གཉིད་ཀྱི་སྟོང་པ་རྣམས་ཅུང་ཟད་ངེས་ནུས་ལ། ལན་འགའ་ཟུང་ལ་ངེས་མ་ནུས་ནའང༌། དེ་གོམས་པར་བྱས་པ་ན་རྣམ་པ་གསལ་པོར་གཉིད་ཀྱི་སྟོང་པ་རྣམས་ངེས་
ནུས་པ་ཅིག་འོང་ངོ་། །དེའི་སྡུད་རིམ་དང་སྟོང་པ་རྣམས་རེ་བརྟན་བྱུང་ན། ཉིན་མོ་སྙིང་ཁར་མི་ཤིགས་པ་སྒོམ་པ་སོགས་ལའང་བོགས་ཐོན་པར་འགྱུར་ཞིང༌། མཚན་མོའི་གཉིད་ཀྱི་སྟོང་པ་རྣམས་གཉིད་དུ་ཐོག་མར་འགྲོ་བའི་མཚམས་ནས་མ་ཟིན་ཀྱང༌། 
རྨི་ལམ་ཟིན་པའི་རྗེས་ནས་སྔར་བཞིན་བྱས་པས་ཁྱད་པར་ཅན་ཟིན་པར་འགྱུར་རོ། །དེའི་མཐར་འོད་གསལ་གྱི་ངང་ནས་རྨི་ལམ་གྱི་ལུས་སྒྱུ་མའི་སྐུར་ལྡང་བ་སྔར་བཤད་པ་བཞིན་དུ་བྱའོ། །དེ་བརྟན་ནས་འདི་དང་སྔ་མ་གཉིས་ཀ་ལ་རྨི་ལམ་གྱི་ལུས་སྒྱུ་མའི་
སྐུར་ལྡང་ལུགས་ཁྱད་པར་ཅན་ཅིག་སྣང་བ་དེ་བླ་མས་ཞིབ་ཏུ་བསྟན་པར་བྱ་སྟེ། དེ་ནི་རྨི་ལམ་གྱི་གདམས་ངག་གི་ཡང་སྙིང་པོ་ཡིན་ལ་ཁྱད་པར་དུ་རྨི་ལམ་ལ་བརྟེན་ནས་བར་དོ་སྒྱུ་མ་ཟིན་པའི་ཐབས་བླ་ན་མེད་པ་ཡང་ཡིན་ནོ། །དེས་ན་རྨི་ལམ་རླུང་གི་

སྟོབས་ཀྱིས་མི་ཟིན་པས་ཀྱང༌། འདུན་པའི་སྟོབས་ཀྱིས་ཟིན་པ་བརྟན་པ་དང༌། སད་འབྱམས་ལེགས་པར་བཅད་དེ་རྨི་ལམ་རིང་དུ་འོང་བ་བྱ་ནུས་པའི་མཚམས་ནས། རྨི་ལམ་དང་འོད་གསལ་གཅིག་ཏུ་བྱེད་པའི་གདམས་ངག་འདིའི་གནད་
ཤེས་ནས་གོམས་པར་བྱས་ན། ཉིན་པར་གྱི་རླུང་འདུ་བ་མྱུར་དུ་འགྲོ་བའི་ཐབས་ཁྱད་པར་དུ་འཕགས་པ་གཅིག་ཏུ་མཐོང་ངོ་། །གཉིད་ཀྱི་སྟོད་ལ་གཉིད་ཆོས་སྐུ་དང་བསྲེ་བ་དང༌། བར་དུ་རྨི་ལམ་ལོངས་སྐུ་དང་བསྲེ་བ་དང་ཐ་མར་སད་པ་སྤྲུལ་སྐུ་དང་བསྲེ་བ་སྟེ།
གཉིད་ཀྱི་སྐོར་གྱི་བསྲེ་བ་གསུམ་གྱི་རྣམ་གཞག་མང་པོ་ཞིག་ནི་རིམ་ལྔ་གསལ་སྒྲོན་དུ་བཤད་ཟིན་ལ། བླ་མས་ཞིབ་ཏུ་བཤད་དགོས་པ་འགའ་ཞིག་ཀྱང་ཡོད་དོ།། ༑  །།གཉིས་པ་བར་དོ་སྒྱུ་མ་ལ་གསུམ། བཟུང་བ་དང༌། སྦྱང་བ་དང༌། གཅིག་
ཏུ་བྱེད་པའི་བསམ་གཏན་ནོ། །དང་པོ་ལ་གཉིས། འཛིན་པ་པོའི་གང་ཟག་གི་དབྱེ་བ། དེ་རྣམས་ཀྱིས་ཇི་ལྟར་འཛིན་པའི་ཚུལ་ལོ། །དང་པོ་ནི། བར་དོ་སྒྱུ་མ་འཛིན་པ་འདི་ལ་གང་ཟག་རྣམ་པ་གསུམ་ཡོད་དེ། རབ་ནི་ཞལ་ལུང་དང་སྤྱོད་བསྡུས་དང་སྒྲོན་
གསལ་ལས་གསུངས་པ་ལྟར་འཆི་བའི་མཐར་བར་དོ་འོང་བའི་དོད་ལ་སྒྱུ་མའི་ལོངས་སྐུ་གྲུབ་ནས། རྟེན་དེ་ལ་འཚང་རྒྱ་བ་གཅིག་སྟེ། འདི་ལ་བོད་ཀྱི་མཁས་པ་སྔ་མ་རྣམས་ལེ་ལོ་ཅན་བར་དོར་འཚང་རྒྱ་བ་ཞེས་པའི་ཐ་སྙད་མཛད་དེ། ལེ་ལོ་མེད་ཀྱང་ཚེ་
འདིར་སྤྱོད་པ་བྱེད་པའི་ཡོ་བྱད་མ་ཚང་བ་བར་དོར་འཚང་རྒྱ་བ་གཅིག་ཀྱང་ཡོད་པས། མིང་དེ་ནི་ཕྱོགས་གཅིག་གིས་བཏགས་པའོ། །འདི་ལ་ཚེ་འདིར་ལམ་གྱི་རྟོགས་པ་ཇི་ཙམ་ཞིག་ཐོབ་པ་དགོས་སྙམ་ན། རིམ་པ་དང་པོ་ཕྲ་རགས་གཉིས་མཐར་ཕྱུང༌།

 དེ་ནས་ལུས་དབེན་དང་ངག་དབེན་མཐར་ཕྱིན་ནས་སེམས་དབེན་ཐོབ་པ་ཞིག་དགོས་ཏེ། རྒྱས་པར་རིམ་ལྔ་གསལ་སྒྲོན་དུ་བཤད་ཟིན་ཏོ། །གང་ཟག་འབྲིང་ནི་རླུང་དྷཱུ་ཏཱིར་ཚུད་ནས་ཐིམ་པ་ལས་བྱུང་བའི་སྟོང་པ་བཞི་སྐྱེད་པ་བྱེད་པ་ཅིག་ཡིན་ནོ། །འདི་ལ་ཡང་འོག་
སྒོའི་ཕྲ་མོ་བསྒོམས་སྟོབས་ཀྱིས་དེ་ནུས་པ་ལུས་དབེན་གྱི་སྐབས་ལྟ་བུ་དང་། ངག་དབེན་གྱི་སྐབས་ལྟར་སྙིང་ཁའི་དྷཱུ་ཏཱིར་ཐིམ་སྟོབས་ཀྱིས་ནུས་པ་སོགས་མང་དུ་ཡོད་ལ། དེ་ལྟར་ནུས་པའི་སྟེང་ནས་གཉིད་ཀྱི་སྟོང་པ་དང་ལེགས་པར་བསྲེ་ནུས་ན་ནི་ཤིན་ཏུ་བསྔགས་
ཏེ། གཉིད་ཀྱི་སྟོང་པ་དང་བསྲེ་བ་ནི་རླུང་སྟོབས་ཀྱིས་འཆི་བའི་སྟོང་པ་དང་བསྲེ་བའི་ཚད་འཛིན་ལྟ་བུ་ཡིན་པའི་ཕྱིར་རོ། །དེ་ལ་ནི་གཉིད་ཤིན་ཏུ་འཐུག་པའི་སྐབས་སུ་ཡང་དེའི་སྟོང་པ་དང་བསྲེ་ནུས་ན་ལེགས་པར་མངོན་ནོ། །ཐ་མ་ནི། དབང་རྫོགས་པར་ཐོབ་ཅིང་དམ་
ཚིག་དང་སྡོམ་པ་བསྲུང་བ། རིམ་པ་དང་པོའི་རྣལ་འབྱོར་ལ་བརྩོན་ཞིང་རྫོགས་པའི་རིམ་པ་སྒོམ་པ་ཞིག་གིས་འཆི་བའི་དུས་སུ་ས་ཆུ་ལ་ཐིམ་པའི་རྟགས་ནས་འཆི་བའི་འོད་གསལ་དངོས་གཞི་འཆར་བའི་རིམ་པ་དང༌། དེ་ལས་ལངས་པའི་དེ་མ་ཐག་ཏུ་བར་དོ་
འགྲུབ་པའི་རིམ་པ་ལེགས་པར་ཤེས་ནས། ད་ལྟ་ཉིན་རེ་བཞིན་དེའི་གདམས་ངག་རྣམས་སྦྱོང་བ་ཡིན་ཏེ། འདི་ནི་རྨི་ལམ་འདུན་པའི་སྟོབས་ཀྱིས་འཛིན་པ་དང་འདྲ་སྟེ། འཆི་བའི་འོད་གསལ་རླུང་སྟོབས་ཀྱིས་མི་ཟིན་ཀྱང༌། དེའི་གདམས་ངག་ལ་གོམས་པའི་
སྟོབས་ཀྱིས་འཇུག་པའི་ཕྱིར་རོ། །དེ་རྣམས་མིན་པའི་ཚེ་འདིར་སེམས་གནས་བརྟན་པོའི་གོམས་པ་ཤས་ཆེ་བས་ཀྱང༌། འཆི་བ་ལ་ཉེ་བའི་ཚེ་ཏིང་ངེ་འཛིན་དེ་ཡིད་ལ་བྱས་ན།  དེའི་རྒྱུན་འབྱུང་བར་མངོན་ཏེ། ཚེ་འདིར་གང་གོམས་པ་བརྟན་ཆ་ཆེ་བའི་དགེ་བའི་

སེམས་དྲན་ན། འཆི་སྲིད་ཀྱི་སྔ་ལོགས་བར་དུ་འཇུག་པར་གསུངས་པའི་ཕྱིར་རོ། །འོན་ཀྱང་འདི་ནི་གཉིད་ཀྱི་འོད་གསལ་གྱི་སྐབས་སུ་བཤད་པ་ལྟར་ཏིང་ངེ་འཛིན་ཐུན་མོང་བ་ཡིན་ནོ། །གཉིས་པ་ནི། གང་ཟག་དང་པོས་ནི་ཚེ་འདིར་སྟོང་པ་བཞི་འདྲེན་
པའི་གདམས་ངག་བསམ་གཏན་གཉིས་གང་རུང་གི་རྣལ་འབྱོར་བྱེད་ཅིང༌། འཆི་བའི་འོད་གསལ་དོན་དམ་དང་བསྲེ་བ་དང༌། དེ་ལས་ལངས་པའི་དེ་མ་ཐག་འོད་གསལ་གྱི་རླུང་སེམས་ལས་གཞན་ལ་བར་དོར་སྐྱེ་བའི་དོད་ལ་ལོངས་སྐུ་སྒྱུ་མའི་ལུས་སུ་ལྡང་བར་
བྱའོ་སྙམ་པའི་འཕེན་པ་བཏང་ན། ཇི་ལྟར་འཕེན་པ་བཏང་བ་བཞིན་དུ་འགྲུབ་པར་གསུངས་སོ། །གང་ཟག་འདིས་སྔོན་ལ་བར་དོ་རང་ཀ་བ་གྲུབ་ནས་དེའི་རྟེན་ལ་ལམ་བསྒོམས་ནས་འཚང་རྒྱ་མིན་གྱི་སྔར་ལྟར་ཡིན་ལ། འཆི་བའི་འོད་གསལ་དོན་དུ་བྱས་པ་ན།
དོན་དམ་བདེན་པ་མངོན་དུ་རྟོགས་པ་མིན་པ་སོགས་ཀྱང་གཞན་དུ་རྒྱས་པར་བཤད་ཟིན་ཏོ། །དེ་ལྟ་ནའང་བར་དོར་འཚང་རྒྱ་བའི་ཐ་སྙད་བྱེད་པ་མི་འགལ་ཏེ། རིམ་ལྔར་ཚེར་འདིར་གྲུབ་པའི་སྒྱུ་ལུས་ལ་བར་དོར་གསུངས་པ་བཞིན་ནོ། །འདི་ལ་བར་དོའི་ཚེ་ཚད་ཞག་ཞེ་དགུ་
སོགས་རྩི་བའི་དོན་མེད་དོ། །གང་ཟག་ཕྱི་མ་གཉིས་ཀྱིས་ནི་འཆི་བ་ལ་ཉེ་བའི་སྔོན་རིག་པ་གསལ་བ་ན། ཟང་ཟིང་ཡོངས་སུ་བཟུང་བ་ཐམས་ཅད་བསོད་ནམས་ཀྱི་ཞིང་གི་ཕྱོགས་སུ་ལྟོས་པ་མེད་པར་བློས་ལིངས་ཀྱིས་བཏང་ལ། ཅི་ལ་ཡང་མ་ཆགས་པར་བྱ། ཁས་
བླངས་པའི་སྡོམ་པ་དང་འགལ་བའི་ཉེས་ལྟུང་རྣམས་ལ་བཤགས་བསྡམ་དང༌། དམ་ཚིག་ཉམས་ཆགས་སོར་གཞུག་ལ། ད་ནི་ཤི་ནའང་ཤི་མོད་སྙམ་དུ་ཡིད་ལ་གཅགས་པ་མེད་པར་བྱ། འཆི་བ་དང་བར་དོའི་གདམས་ངག་གོམས་པ་རྣམས་ལ་དེ་གཉིས་

དགེ་སྦྱོར་གྱི་གསལ་འདེབས་སུ་འགྲོ་བའི་ཚུལ་དྲན་པར་བྱས་ལ། འཆི་བ་ལ་བུ་ཕ་ཁྱིམ་དུ་འགྲོ་བ་ལྟར་དགའ་བར་བྱ། དེ་ནས་རང་ལྷར་གསལ་འདེབས་པ་དང༌། མདུན་དུ་བླ་མ་དང་ཡི་དམ་གྱི་ལྷ་ཚོགས་བསྒོམས་ནས་མཆོད་དེ། འཆི་བ་འོད་གསལ་དང་བསྲེ་ནུས་པ་དང༌། 
བར་དོ་སྒྱུ་ལུས་དང་བསྲེ་ནུས་པའི་གསོལ་བ་དྲག་པོ་མང་དུ་གདབ་བོ། །དེ་ནས་གང་ཟག་གཉིས་པས་ནི་འཆི་བའི་དུས་སུ་འབྱུང་བའི་འཆི་རྟགས་མ་ཤར་བའི་སྔོན་ནས་ཀྱང༌། སྔར་བསྒོམ་པའི་སྙིང་ཁའི་མི་ཤིགས་པ་བསྒོམ་པ་དང་རྡོར་བཟླས་སོགས་སྙིང་ཁར་
གནད་དུ་བསྣུན་པའི་གདམས་ངག་རྣམས་ཡང་དང་ཡང་དུ་སྦྱངས་ལ་སྟོང་པ་བཞི་འདྲེན་པ་དང༌། དེའི་མཐར་ལྷ་སྐུར་ལྡང་ལུགས་ཁྱད་པར་ཅན་དང་གཉིད་ཀྱི་སྟོང་པ་རྣམས་འཛིན་པ་དང་། རྨི་ལམ་གྱི་ལུས་སྒྱུ་ལུས་སུ་ལྡང་ལུགས་ཁྱད་པར་ཅན་རྣམས་བྱ་ཞིང༌། སྔར་
བཞིན་འཕེན་པ་ཡང་དང་ཡང་དུ་བཏང་སྟེ་འདི་ནི་སྔ་མོ་ནས་ཀྱང་མང་དུ་སྦྱང་དགོས་སོ། །དེ་ནས་འཆི་རྟགས་སོགས་བརྟག་པ་ནི་རགས་པ་ཉི་ཤུ་འོད་གསལ་དུ་འཇུག་པའི་རྟགས་རྣམས་ནི་རྣམ་གཞག་གི་རྣམ་བཤད་དུ་བཤད་པ་བཞིན་ཤེས་པར་བྱ། མདོར་བསྡུས་པའི་
རྟགས་ནི་ས་ཆུ་ལ་ཐིམ་པ་ནི་ཕྱི་རྟགས་ལུས་སྒུལ་སྐྱོད་མི་ནུས་ཤིང༌། ཟུངས་མི་ཐུབ་པར་ལྷོད་ལྷོད་པོར་འགྲོ། ལུས་ས་ལ་བྱིང་བ་སྙམ་བྱེད་ཅིང༌། ང་ཐེན་ཟེར་བ་འབྱུང༌། ནང་རྟགས་ནི་སྨིག་རྒྱུ་ལྟ་བུའི་ཉམས་འབྱུང༌། ཆུ་མི་ལ་ཐིམ་པའི་ཕྱི་རྟགས་ནི། ཁ་སྣའི་
མཆུ་སྐམ་ཞིང་ལྕེ་ཐུང་དུ་འགྲོ། ནང་རྟགས་ནི་དུ་བ་ལྟ་བུ་འབྱུང༌། མེ་རླུང་ལ་ཐིམ་པའི་ཕྱི་རྟགས་ནི། དྲོད་ཆུང་དུ་འགྲོ་ཞིང་ལུས་ཀྱི་དྲོད་མཐའ་ནས་སྡུད། ནང་རྟགས་ནི་སྲིན་བུ་མེ་ཁྱེར་ལྟ་བུ་འབྱུང༌། ཀུན་རྟོག་གི་རླུང་སེམས་ལ་ཐིམ་པའི་ཕྱི་རྟགས་ནི། དབུགས་

ཕྱིར་རིང་དུ་རྒྱུ་ཞིང་ནང་དུ་སྡུད་མི་ཤེས། ཅུང་ཟད་སྡུད་ཀྱང་རྩུབ་ལ་ཐུང་བར་སྡུད། ནང་རྟགས་ནི་མར་མེ་རླུང་གིས་མ་སྐྱོད་པ་ལྟ་བུ་འབྱུང་། དེ་ནས་སྟོང་པ་ཞེས་པ་སྣང་བ་དང་པོ་འཆར་ཏེ། ནམ་མཁའ་སྤྲིན་མེད་ལ་ཟླ་བའི་འོད་ཤར་བ་ལྟ་བུ་འབྱུང༌། དེ་
ནས་སྣང་བ་དེ་བསྡུས་པའི་རྗེས་སུ་ཤིན་ཏུ་སྟོང་པ་ཞེས་པ་སྣང་བ་མཆེད་པ་འཆར་ཏེ། ནམ་མཁའ་གཡའ་དག་པ་ལ་ཉིད་འོད་ཤར་བ་བཞིན་དུ་དམར་པོའམ་དམར་སེར་གྱི་སྣང་བ་འཆར། དེ་ནས་སྣང་བ་དེ་ཡང་བསྡུས་པའི་རྗེས་སུ་སྟོང་པ་ཆེན་པོ་ཞེས་པ་སྣང་བ་
ཉེར་ཐོབ་འཆར་ཏེ། ནམ་མཁའ་གཡའ་དག་པ་ལ་མཚམས་ཀྱི་སྨག་གིས་ཁྱབ་པ་བཞིན་དུ་ནག་ལམ་པ་འབྱུང་ཞིང་དྲན་པ་ཡང་ཉམས་ནས་འགྲོ། དེ་ནས་ནག་ཐིབ་ཀྱིས་སོང་བའི་དྲན་མེད་དེ་སངས་པ་ན་ཐམས་ཅད་སྟོང་པ་ཞེས་པ་འཆར་ཏེ། ནམ་མཁའ་ཁ་དོག་
སློད་བྱེད་ཀྱི་རྐྱེན་གསུམ་དང་བྲལ་བའི་ཐོ་རངས་ཀྱི་ནམ་མཁའ་གཡའ་དག་ལྟ་བུ་ཅིག་འཆར་ཏེ་འཆི་བའི་འོད་གསལ་དངོས་གཞིའོ། །འདི་ནི་སྣང་བ་གསུམ་རིམ་གྱིས་ཐིམ་ནས་རླུང་རྣམས་སྙིང་ཁའི་མི་ཤིགས་པ་ལ་ཐིམ་པ་དང༌། སྤྱི་བོའི་ཐིག་ལེ་དཀར་པོ་མར་ལ་
བབས། ལྟེ་བའི་དམར་པོ་ཡར་འོངས་ཏེ་སྙིང་ཁའི་ཐིག་ལེ་ལ་འདུས་པའི་སྐབས་ཡིན་ནོ། །ཁམས་དྲུག་ལྡན་མིན་པའི་སེམས་ཅན་གཞན་འཆི་བ་ལ་ཡང༌། སྔར་བཤད་པའི་འོད་གསལ་ཁྱེམ་པ་ཞིག་འཆར་མོད་ཀྱང་ངོས་མི་ཟིན་ནོ། །འབྱུང་བའི་ཐིམ་རྟགས་
དེ་རྣམས་ནི་སྔ་ཚད་ནས་ཀྱང་འོང་བས་ལེགས་པར་ཤེས་པར་བྱས་ལ། རྟགས་དང་པོ་བྱུང་བ་ནས། སྙིང་ཁའི་མི་ཤིགས་པའམ། སྙིང་ཁའི་རྡོར་བཟླས་སམ། བསམ་གཏན་གཉིས་གང་རུང་གིས་སྡུད་པའི་རྣལ་འབྱོར་བྱ་ཞིང༌། རྟགས་བཞི་ཤར་བ་ན་རྟགས་

དེ་དང་དེ་ཡིན་ནོ་སྙམ་དུ་ངེས་པར་བྱ་ཞིང་ལྟ་བ་དྲན་པར་བྱ། ལྷག་མ་རྣམས་ཀྱི་འཆར་རིམ་རྣམས་དགེ་སྦྱོར་དང་བསྲེ་བའི་འཕེན་པ་བཏང༌། དེ་ནས་སྟོང་པ་དང་པོ་ཤར་བ་ན་ངོས་ཟིན་པར་བྱ་ཞིང་ལྟ་ཐོག་ཏུ་བཞག་སྟེ། སྟོང་པ་གཉིས་པ་དང་ཉེར་ཐབ་དྲན་ཐུབ་པ་རྣམས་ལའང་
དེ་ལྟར་བྱ། འོད་གསལ་ཤར་བ་ན་ལྟ་ཐོག་ཏུ་བཞག་ལ་མཉམ་པར་འཇོག་ཅི་ཐུབ་བྱ། དེ་ནས་འོད་གསལ་ལས་ལྡང་བར་རྩོམ་པ་ན་སྔར་གྱི་གོམས་པ་དང་འཕེན་པའི་གནད་ཀྱིས་བར་དོ་ལོངས་སྐུར་ལྡང་བའི་ཐབས་བྱའོ། །གང་ཟག་གསུམ་པས་ཀྱང་ལྷར་གསལ་བའི་
ངང་ནས་སྔ་ཆད་ནས་ལུགས་འབྱུང་དང༌། ལུགས་ཟློག་གི་འཆར་རིམ་རྣམས་ཡིད་ལ་བྱས་ལ། རྟགས་ཤར་བ་ན་སྔར་བཞིན་འཕེན་པ་བཏང་ལ་སྙིང་ཁའི་སྡུད་རིམ་གོམས་པ་གལ་ཆེ་བ་ཅིག་གི་དམིགས་པ་སྦྱང་སྟེ། ལྷག་མ་ནི་སྔ་མ་བཞིན་དུ་བྱའོ། །ཁྱད་པར་དུ་
ཕྱི་མ་འདིས་བསྲེ་བ་གཉིས་པོ་འདི་ནུས་པ་ལ། སྔ་མོ་ནས་རྨི་ལམ་དང་འོད་གསལ་གཅིག་ཏུ་བྱེད་པའི་བསམ་གཏན་དང༌། རྨི་ལམ་གྱི་ལུས་སྒྱུ་མའི་སྐུར་ལྡང་ལུགས་ཁྱད་པར་ཅན་ལ་འབད་པར་བྱའོ། །རྨི་ལམ་གྱི་ལུས་སྒྱུ་ལུས་སུ་ལྡང་བའི་སྟེང་ནས་རླུང་སྟོབས་
དང་འདུན་པའི་སྟོབས་ཀྱིས་བར་དོ་ཟིན་པའི་ཚད་འཛིན་གཉིས་ཀྱང་ཤེས་པར་བྱའོ། །གཉིས་པ་ནི་གང་ཟག་དང་པོས་ནི་རིམ་པ་གསུམ་པའི་སྒྱུ་ལུས་འགྲུབ་པ་ཡིན་པས་བསམ་གཏན་གཉིས་ཀྱི་འདུད་རིམ་གྱིས་འོད་གསལ་བསྒོམས་ཏེ་སྦྱོང་བ་ཡིན་ལ། དོན་གྱི་
འོད་གསལ་མངོན་དུ་འགྱུར་ཚུལ་དང༌། དེའི་མཐར་ཟུང་འཇུག་འགྲུབ་ཚུལ་སོགས་ཕལ་ཆེ་བ་ནི་གཞུང་ནས་འབྱུང་བ་དང་འདྲའོ། །གང་ཟག་ཕྱི་མ་གཉིས་ལ་ནི་བར་དོ་མཚན་ཉིད་པ་འགྲུབ་ལ། བར་དོ་ནི་གཟུགས་མེད་ཁམས་སུ་སྐྱེ་ན་མ་གཏོགས་

པ་འདོད་གཟུགས་གཉིས་ཀར་སྐྱེ་བ་ལ་འོང་མོད་ཀྱང་། འདིར་ནི་འདོད་པར་སྐྱེ་བའི་དབང་དུ་བྱའོ། །དེ་ཡང་སྐྱེ་གནས་བཞི་ཀར་སྐྱེ་བ་ལ་འོང་བས་མངལ་སྐྱེས་རྐྱང་པའི་རྩིས་བྱར་མི་རུང་ངོ་། །འདི་ནི་འཆི་བའི་འོད་གསལ་གྱི་རླུང་སེམས་ལས་ཡན་
ལག་དང་ཉིང་ལག་ཐམས་ཅད་དུས་གཅིག་ཏུ་འགྲུབ་སྟེ། འཆི་སྲིད་ཀྱི་འོད་གསལ་འགགས་པ་དང༌། བར་དོ་འགྲུབ་པ་གཉིས་སྲང་མདའི་མཐོ་དམན་བཞིན་འོང་ངོ་། །དེ་ཡང་དབང་པོ་ཀུན་ཚང་བ། གང་དུ་སྐྱེ་འགྱུར་གྱི་ལུས་དབྱིབས་ཅན། ལས་ཀྱི་རྫུ་འཕྲུལ་གྱི་
ཤུགས་དང་ལྡན་པ། སྐྱེ་གནས་མ་གཏོགས་པ་ལ་ཐོགས་པ་མེད་པ། བར་དོའི་ལུས་བླངས་པ་དེའི་ཚེ་ཚད་ནི་རིང་མཐའ་ཞག་བདུན་ཡིན་ཞིང་ཚུན་ཆད་མ་ངེས་ལ། དེ་ལ་སྐྱེ་སྲིད་དུ་སྐྱེ་མ་ཐུབ་ན་སླར་ཡང་བར་དོར་སྐྱེས་ནས་ཞག་བདུན་གྱི་ཚུལ་གྱིས་སྐྱེ་བའི་རྐྱེན་
གྱི་ཚོགས་པ་མ་རྙེད་ན་ཞག་ཞེ་དགུ་བར་དུ་གནས་ལ་དེ་ཚུན་ཆད་ཀྱིས་ངེས་པར་སྐྱེ་བ་ལེན་པའོ། །བརྫུས་ཏེ་སྐྱེ་ན་གནས་ལ་སྲེད་པ་སྐྱེ། དྲོད་ཤེར་ལས་སྐྱེ་ན་དྲི་རོ་ལ་སྲེད་པ་སྐྱེ། སྒོ་ང་ལས་སྐྱེ་བ་དང་མངལ་ནས་སྐྱེ་བ་ཡིན་ན། ཕ་མ་ཉལ་པོ་བྱེད་པ་ལ་ཆགས་སྡང་སྐྱེ་སྟེ།
མོར་སྐྱེ་ན་ཕ་ལ་ཆགས་མ་ལ་ལྡང༌། ཕོར་སྐྱེ་ན་ཕ་ལ་སྡང་མ་ལ་ཆགས་པའི་ཞེ་སྡང་དང༌། གཞན་རྣམས་ཀྱང་སྐྱེ་གནས་ལ་ཞེ་སྡང་སྐྱེས་པས་འཆི་རྐྱེན་བྱས་ནས་སྐྱེ་བ་ཡིན་ནོ། །དེ་ལ་གང་ཟག་གཉིས་པས་ནི་བར་དོར་རང་སྒྱུ་མའི་སྐུ་རྗེས་མཐུན་པར་བསྐྱེད་པ་དེ་ཉིད་
བསམ་གཏན་གཉིས་གང་རུང་གིས་འོད་གསལ་དུ་གཞུག་པ་དང༌། དེའི་མཐར་སྒྱུ་མའི་སྐུར་ལྡང་བ་སྟེ་ཚུལ་གཉིས་ཀྱིས་སྦྱང་ངོ་། །གང་ཟག་གསུམ་པས་བར་དོ་ཟིན་པ་ན། སྦྱོང་ཚུལ་ནི་གང་སྣང་ཐམས་ཅད་རང་བཞིན་མེད་པར་གཏན་ལ་ཕབ་ལ་བསྒོམ་པ་དང༌།

 སྣང་བ་དེ་རྣམས་རྡོ་རྗེ་འཆང་གི་རྣམ་པར་འཆར་བ་ལ་བསླབ་ཅིང༌། སྐྱེ་གནས་ལ་ཆགས་སྡང་སྐྱེ་བའི་ཚེ་སྒྱུ་མ་ལྟ་བུར་གཏན་ལ་དབབ་པ་དང༌། དེ་ཡང་ཡི་དམ་གྱི་ལྷར་བསྒོམ་མོ། །གསུམ་པ་ནི། གང་ཟག་དེ་གཉིས་ཀྱིས་གཅིག་ཏུ་བྱེད་ཚུལ་ནི། དེ་ལྟར་སྦྱངས་པའི་མཐར་སྔགས་
སྤྱོད་པའི་གནས་ཁྱད་པར་ཅན་དུ་སྐྱེ་བའི་འཕེན་པ་མང་དུ་བཏང་ནས། འཕོ་བའི་གདམས་ངག་གང་རུང་དང་གཅིག་ཏུ་བྱས་ཏེ་འཕོ་བའམ། བར་དོ་འཆི་བའི་སྟོང་པ་རྣམས་ལ་བསྲེ་ཚུལ་སྔར་ལྟར་དང༌། དེའི་མཐར་སྤྲུལ་པའི་སྐུར་ལྡང་བའི་འཕེན་པ་སྔ་མ་བཞིན་བྱས་ལ་སྐྱེ་
གནས་སུ་སྐྱེ་བ་བླང་བར་བྱའོ། །འདི་ལ་ཡང་ཐོག་མར་འཆི་བ་ཆོས་སྐུ་དང་བསྲེ་བ་དང༌། དེ་ནས་བར་དུ་བར་དོ་ལོངས་སྐུ་དང་བསྲེ་བ་དང༌། མཐར་སྐྱེ་བ་སྤྲུལ་སྐུ་དང་བསྲེ་བ་གསུམ་ཡོད་དེ། རྒྱས་པར་ནི་རིམ་ལྔ་གསལ་སྒྲོན་དུ་བཤད་ཟིན་ལ། ཚེ་འདིར་ཡང་བསྲེ་བ་གསུམ་སྟེ་
བསྡུ་ན་བསྲེ་བ་སྐོར་གསུམ་དང་། ཕྱེ་ན་བསྲེ་བ་སྐོར་དགུའི་ཚུལ་རྣམས་ཀྱང་ལེགས་པར་ཤེས་པར་བྱའོ།། ༈ །།གཉིས་པ་དོན་དམ་འོད་གསལ་གྱི་རྫོགས་རིམ་ལ་གཉིས། སྒྱུ་ལུས་དངོས་ལ་བརྟེན་ནས་དོན་གྱི་འོད་གསལ་གྱི་ཡེ་ཤེས་དངོས་སྐྱེད་ཚུལ་དང༌། སྒྱུ་ལུས་
རྗེས་མཐུན་པ་ལ་བརྟེན་ནས་དོན་གྱི་འོད་གསལ་རྗེས་མཐུན་པ་བསྒོམ་པའི་ཚུལ་ལོ། །དང་པོ་ལ་གཉིས། སྒྱུ་ལུས་དང་འོད་གསལ་གྱི་གོ་རིམ་ངེས་ཚུལ། དེ་ལ་འོད་གསལ་གྱི་གདམས་ངག་བཤད་པའོ། །དང་པོ་ནི། སྒྱུ་ལུས་ཀུན་རྫོབ་བདེན་པ་སྔོན་དུ་མ་བསྐྱེད་ན་འདིའི་འོད་གསལ་
མངོན་དུ་བྱ་མི་ནུས་པར་གསུངས་པའི་རྒྱུན་མཚན་གང་ཡིན་སྙམ་ན། སྤྱིར་འཕགས་པ་ཡབ་སྲས་ཀྱི་ལུགས་ཀྱིས། ཆོས་ཀྱི་བདག་མེད་པའི་དེ་ཁོ་ན་ཉིད་ཀྱི་དོན་མངོན་སུམ་དུ་རྟོགས་པ་ནི་ཉན་རང་འཕགས་པ་དང་ཐུན་མོང་བ་ཡིན་ན། ཕར་ཕྱིན་གྱི་ཐེག་པའི་ས་

རབ་ཏུ་དགའ་བ་ཐོབ་པས་དོན་དམ་དེ་མངོན་སུམ་དུ་འགྱུར་བ་ལྟ་སྨོས་ཀྱང་ཅི་དགོས། སྒྱུ་ལུས་སྒྲུབ་པ་ནི་སྔགས་བླ་མེད་ཀྱི་ཁྱད་པར་གྱི་ཆོས་ཐུན་མོང་མ་ཡིན་པ་ཡིན་པས། དོན་དམ་བདེན་པའི་འོད་གསལ་མངོན་སུམ་དུ་རྟོགས་པ་
ཙམ་ཞིག་ལ་སྔོན་དུ་སྒྱུ་ལུས་སྐྱེད་དགོས་པར་མི་འདོད་དོ། །དེ་བཞིན་དུ་ལྷན་ཅིག་སྐྱེས་པའི་བདེ་བས། དེ་ཁོ་ན་ཉིད་མངོན་སུམ་དུ་རྟོགས་པ་ཙམ་གྱི་ཡེ་ཤེས་བསྐྱེད་པའི་ཕྱིར་དུའང་སྒྱུ་ལུས་སྐྱེད་པ་མིན་གྱི་དོན་གྱི་འོད་གསལ་གྱི་ཡེ་ཤེས་ཀྱིས་ཤེས་སྒྲིབ་སྦྱོང་བ་ལ་ནུས་པ་ཁྱད་པར་
ཅན་དུ་འགྱུར་བའི་དོན་དུ་ཡིན་ཏེ། གཟུགས་སྐུའི་ཐུན་མོང་མ་ཡིན་པའི་རྒྱུའི་གཙོ་བོ་ཡིན་པའི་ཕྱིར་རོ། །ལྷན་སྐྱེས་ཀྱི་བདེ་བས་སྟོང་ཉིད་ཡུལ་དུ་བྱས་པ་ལ་ཡུལ་ཅན་གྱི་སྒོ་ནས་ཤེས་སྒྲིབ་སྦྱང་བ་ལ་ནུས་པ་ཁྱད་པར་ཅན་དུ་སྐྱེ་བའི་སྒོ་གཅིག་ཀྱང་ཡོད་མོད་ཀྱང༌།
ཐེག་པ་གཞན་གྱི་བསོད་ནམས་ཀྱི་ཚོགས་མཐའ་ཡས་པའི་དོད་ནི། རྫོགས་རིམ་གྱི་སྐབས་འདིར་སྒྱུ་མའི་སྐུ་ཡིན་པས་དེ་གཉིས་སྦྲེལ་ཤེས་པ་གནད་མཐར་ཐུག་པ་ཡིན་ནོ། །དེ་ལྟར་ཡེ་ཤེས་ཆོས་སྐུའི་རྒྱུའི་གཙོ་བོ་དེ་ཤེས་སྒྲིབ་སྦྱོང་བ་ལ་ནུས་པ་ཁྱད་
པར་ཅན་དུ་འགྲོ་བའི་དོན་དུ་གཟུགས་སྐུའི་རྒྱུ་སྒྲུབ་པ་ནི་འདི་དང་ལམ་གཞན་འདྲ་མོད་ཀྱང་སྐུ་གཉིས་ཀྱི་རྒྱུའི་གཙོ་བོ་གང་ལ་བྱེད་པ་ཁྱད་པར་ཤིན་ཏུ་ཆེ་བ་ཡིན་ནོ། །དེའི་ཕྱིར་རིམ་པ་གསུམ་པའི་སྒྱུ་མའི་སྐུ་སྒྲུབ་པ་ནི། དེ་ལ་སྒྱུ་འཛིན་གྱི་དྲི་མ་གཅིག་ཡོད་
པ་སྦྱོང་བ་ལ་འོད་གསལ་དུ་འཇུག་པ་མིན་གྱི། དོན་གྱི་འོད་གསལ་གྱི་ཡེ་ཤེས་ཤེས་སྒྲིབ་སྦྱོང་བ་ལ་ནུས་པ་མཐུ་ཅན་དུ་སྐྱེ་བར་འགྱུར་བའི་ཕྱིར་དུ་སྒྱུ་ལུས་སྒྲུབ་པ་ཡིན་ཏེ། རྒྱས་པར་ངོ་སྤྲོད་དུ་བཤད་ཟིན་ཏོ།།  ༈ །།གཉིས་པ་ལ་གཉིས། 

ཕྱི་ནང་གི་བྱང་ཆུབ་པ་གཉིས་བཤད་པ་དང་། དེ་མངོན་དུ་བྱེད་པའི་ཐབས་བསམ་གཏན་གཉིས་བཤད་པའོ། །དང་པོ་ནི་སྒྱུ་ལུས་ཐོབ་པས་བསམ་གཏན་གཉིས་དང་སྤྱོད་པ་ལ་བསླབས་པས་དོན་གྱི་འོད་གསལ་མངོན་དུ་འགྱུར་བ་ལ་ཉེ་བར་སླེབ་པའི་ཚེ། ཉི་མ་དམར་
ཐག་ཆད་པ་ན་ཚོགས་ཀྱི་མཆོད་པ་དང༌། ལེགས་པར་བསླབས་པའི་ཕྱག་རྒྱ་ཕུལ་ནས་བླ་མ་མཉེས་པར་བྱས་པས། བླ་མས་མཚན་ཕྱེད་ན་ལས་རྒྱ་ལ་བརྟེན་པའི་དབང་གསུམ་པའི་དངོས་དབང་བསྐུར་ནས་འོད་གསལ་མཚོན་པར་བྱེད་དོ། །དེ་ནས་ཐོ་རངས་
འོད་གསལ་སྒོམ་ཚུལ་གྱི་གདམས་ངག་ཕོག་པ་བསྒོམ་པས། གཉིས་སྣང་ཕྲ་མོ་ཡང་དག་ནས་དེ་ཁོ་ན་ཉིད་ཀྱི་དོན་བདེ་བ་ཆེན་པོའི་ཡེ་ཤེས་མངོན་སུམ་དུ་རྟོགས་བའི་དོན་གྱི་འོད་གསལ་ཀྱི་ཡེ་ཤེས་མངོན་པར་བྱང་ཆུབ་རིམ་པ་འཐོབ་བོ། །དེ་
ཉིད་ཕྱིའི་མངོན་པར་བྱང་ཆུབ་པར་འཇོག་པ་ནི། སྣང་བ་ཉེར་ཐོབ་མཚོན་པའི་དུས་ཉི་མ་དམར་ཐག་ཆད་པ་ནས་སྨག་འཐུག་པོ་མ་སངས་ཚུན་གྱི་མཚམས་དང༌། སྣང་བ་མཚོན་པའི་དུས་སྨག་འཐུག་པོ་སངས་ནས་ཐོ་རངས་ལ་མ་སླེབ་པའི་བར་གྱི་མཚན་
མོ་གཉིས་འདས་ཤིང༌། སྣང་བ་མཆེད་པ་མཚོན་པའི་དུས་ཉི་མ་ཤར་ནས་དམར་ཐག་མ་ཆད་ཀྱི་བར་དང༌། ཉིན་མོས་མ་སློབ་པའི་བར་གྱི་ཕྱིའི་དུས་ཁྱད་པར་ཅན་ཐོ་རངས་ཀྱི་དུས་ལ་ལྟོས་ནས་མངོན་དུ་འགྱུར་བས་ན་ཕྱིའི་མངོན་པར་བྱང་ཆུབ་
པའོ། །ཡང་དེ་ཉིད་ནང་གི་མངོན་པར་བྱང་ཆུབ་པར་འཇོག་པ་ནི། ལུགས་མཐུན་གྱི་སྣང་བ་གསུམ་འདས་ཤིང༌། ལུགས་ཟློག་གི་ཉེར་ཐོབ་མ་ཤར་བའི་ནང་གི་དུས་དེར་མངོན་དུ་འགྱུར་དགོས་པས་ན་ནང་གི་མངོན་པར་བྱང་ཆུབ་པ་ཞེས་

བྱ་སྟེ། རིམ་ལྔ་ལས། མཚན་མོ་སྣང་བའི་ཆ་སྟེ་གསལ་བ་ཉི་མའི་ཟེར་འགྱེད་སྣང་བ་མཆེད་པ་ཡིན། །མཚམས་ནི་སྣང་བ་ཐོབ་པ་རང་གི་རང་བཞིན་རྣམས་ཀྱིས་ལན་ཅིག་མིན་པར་འགྲོ། །མཚན་མིན་ཉིན་པར་མ་ཡིན་
མཚམས་མིན་གང་ཞིག་རང་བཞིན་རྣམས་དང་རྣམ་བྲལ་བ། །དེ་ནི་བྱང་ཆུབ་སྐད་ཅིག་ཡིན་པར་བླ་མ་མཆོག་བཤད་རྣལ་འབྱོར་པ་ཉིད་ཡུལ། །མཚམས་ཀྱི་མཐའ་ནི་འཇིག་མིན་མུན་ནག་ཚོགས་ནི་མ་ལུས་གང་དུ་འདས་པ་དང༌། །ཇི་སྲིད་ཉི་མ་
མ་ཤར་སྐད་ཅིག་འདིར་ནི་དྲི་མེད་ཡང་དག་མཐའ་རུ་བཤད། །སློབ་དཔོན་མཆོག་ནི་རབ་རིབ་བྲལ་བས་སློབ་མ་ལ་ནི་ཕྱི་རོལ་བྱང་ཆུབ་བསྟན། །ནང་གི་བདེ་བ་རྙོག་བྲལ་སངས་རྒྱས་བྱང་ཆུབ་སྐད་ཅིག་དག་གིས་ཐོབ་པར་འགྱུར། །ཞེས་ཕྱི་ནང་གི་བྱང་
ཆུབ་པ་གཉིས་གསུངས་སོ། །ཆགས་འགྱུར་ལས། དེ་དག་རང་གི་རང་བཞིན་རྣམས་དང་ལན་ཅིག་མིན་པར་ལྡན། ཞེས་དང་། མུན་པའི་མཐའ་ནི་རྣམ་པར་ཟད་ཅིང་མཚམས་ཀྱི་གཟི་བརྗིད་མ་ལུས་གང་དུ་འདས་གྱུར་ཅིང༌། །ཇི་སྲིད་ཉི་མ་མ་ཤར་སྐད་
ཅིག་དྲི་མ་མེད་པ་འདི་ལ་ཡང་དག་མཐའ་ནི་བསྟན་ཞེས་འབྱུང་ངོ་། །སྤྱོད་བསྡུས་ལས་ཀྱང་མངོན་པར་བྱང་ཆུབ་པ་ལ་གཉིས་ལས་ཕྱིའི་མངོན་བྱང་ནི་ཐོ་རངས་ཀྱི་ཐུན་མཚམས་སུ་མ་རིག་པའི་སྣང་བ་འདས་ནས་ཇི་སྲིད་ཉི་མ་གསལ་བར་མ་གྱུར་པ་སྟེ། 
འདི་ལ་ནི་འོད་གསལ་ཐམས་ཅད་སྟོང་པའོ་ཞེས་བཤད་པའི་དོན་ནི་རིམ་ལྔ་ལས། ཐོབ་པ་དང་སྣང་བའི་མཚན་གྱི་དུས་གཉིས་འདས་ཤིང་ཉི་མ་མ་ཤར་བའི་བར་ལ་བཤད་པའི་ཐོ་རངས་སོ། །ཉི་མ་ཤར་བ་ན་སྣང་བ་མཆེད་པ་དང༌། ཉི་མ་ནུབ་པའི་

མཚམས་སུ་མ་རིག་པ་དང༌། ཟླ་བ་ཤར་བའི་ཚེ་སྣང་བའོ་ཞེས་བཤད་ནས། ནང་གི་མངོན་བྱང་སྟོན་པ་ན་དང་པོར་སྨིག་རྒྱུ་ལྟ་བུ་ལ་འོད་ཟེར་ལྔའི་ཚོགས་དང་ལྡན་པར་མཐོང་ངོ་། །གཉིས་པ་ནི་སྣང་བ་སྟེ་ཟླ་བའི་འོད་ཟེར་ལྟ་བུའོ། །གསུམ་པ་ནི་སྣང་བ་མཆེད་
པ་སྟོང་པའི་འོད་ཟེར་ལྟ་བུའོ། །བཞི་པ་ནི་སྣང་བ་ཐོབ་པ་སྟེ་མུན་པ་ལྟ་བུའོ། །དེ་ནས་མུན་པ་དང་བྲལ་བའི་སྐད་ཅིག་ལ་འོད་གསལ་བ་སྟེ་ཤིན་ཏུ་གསལ་བ་རྟག་ཏུ་སྣང་བའི་མཚན་ཉིད་ཅན་དོན་དམ་པའི་བདེན་པའི་རང་གི་མཚན་ཉིད་ཡེ་ཤེས་ཀྱི་མིག་གིས་མཐོང་བ་ཞེས་
གསུངས་ཤིང༌། རྩ་རྒྱུད་ལེའུ་བཅོ་ལྔ་པའི་འགྲེལ་པ་སྒྲོན་གསལ་ལས་ཕྱི་ནང་གི་དུས་གཉིས་གསལ་བར་གསུངས་སོ། །གཉིས་པ་ནི། སྒྱུ་ལུས་ཐོབ་པས་དོན་གྱི་འོད་གསལ་མངོན་དུ་བྱེད་པའི་ཐབས་སུ་སྤྱོད་པ་ཡང་བྱ་དགོས་མོད་ཀྱང༌། འདིར་བསམ་གཏན་གཉིས་
སྟོན་ལ། དེ་ནི་རིམ་ལྔ་ལས། མན་ངག་ཐོབ་པའི་སློབ་མ་ཡིས། །དེ་ལ་རྣལ་འབྱོར་རྣམ་གཉིས་བསླབ། །རིལ་པོར་འཛིན་པའི་རིམ་པ་དང་། །ཇི་བཞིན་རྗེས་སུ་གཞིག་པའོ། །མགོ་བོ་ནས་ནི་རྐང་པའི་བར། །ཇི་སྲིད་སྙིང་ཁར་ཕྱིན་གྱི་བར། །རྣལ་འབྱོར་ཡང་དག་མཐའ་
ལ་འཇུག །རིལ་པོར་འཛིན་པ་ཞེས་བཤད་དོ། །རྒྱུ་བ་དང་ནི་མི་རྒྱུ་ཉིད། །དང་པོར་འོད་གསལ་བར་བྱས་ཏེ། །ཕྱི་ནས་དེ་བཞིན་བདག་ཉིད་བྱེད། །རྗེས་སུ་གཞིག་པའི་རིམ་པ་ཡིན། །དབུགས་ཀྱི་རླུང་ནི་མེ་ལོང་ལ། །ཇི་ལྟར་ཀུན་ཏུ་ཐིམ་འགྱུར་བ། །དེ་བཞིན་རྣལ་
འབྱོར་ཡང་དག་མཐར། །ཡང་དང་ཡང་དུ་འཇུག་པར་བྱེད། །ཅེས་གསུངས་སོ། །སྤྱོད་བསྡུས་ལས་ཀྱང་། ཆུ་བོའམ་ལྟེང་ཀའི་ཆུ་ནི་དྲི་མེད་དག་ལ་གོང་བུ་གནས་པ་ལྟར། །དེ་བཞིན་དེ་ལ་རིམ་གྱིས་རྗེས་སུ་འཇིག་པར་བྱེད་པར་རྣལ་འབྱོར་པས་ནི་རྟག་

ཏུ་བསམ། །མེ་ལོང་ལ་ནི་རླུང་དག་རིམ་གྱིས་ཟད་པར་བྱེད་པ་བཞིན་དུའང་བལྟ་བྱ་སྟེ། །རིལ་པོར་འཛིན་པ་ལའང་བྱ་བའི་རིམ་པ་འདི་ནི་དེ་བཞིན་ཡང་དག་བརྟག །ཅེས་གསུངས་སོ། །དེ་ལ་རིལ་འཛིན་ནི་རང་གི་མགོ་བོ་ནས་མར་སྡུད་
པ་དང༌། རྐང་པ་ནས་ཡར་སྡུད་པའི་མཐའ་གཉིས་ཀ་སྙིང་ཁ་ཡིན་པ་ནི་སྙིང་ཁར་ཕྱིན་གྱི་བར་ཞེས་པའོ། །ནག་པོ་པས་མགོ་བོ་ནས་རྐང་པའི་བར་རྣམས་སྙིང་ཁའི་ས་བོན་དང༌། དེ་ཐིག་ལེ་དང༌། དེ་སྟོང་པར་སྡུད་པ་ལ་བཤད་དོ། །དེ་ལྟར་སྙིང་ཁར་བསྡུས་ནས་རྣལ་
འབྱོར་པ་ཡང་དག་པའི་མཐའི་འོད་གསལ་དུ་འཇུག་གོ། དེའི་དཔེ་ནི་དབུགས་ཀྱི་ཞེས་པ་བཞིས་སྟོན་ཏེ། མེ་ལོང་ལ་ཧས་བཏབ་པའི་ཁ་རླངས་དེ་མཐའ་ཀུན་ནས་དེའི་དབུས་སུ་འདུ་བ་ལྟར། རང་གི་ལུས་ཀྱི་སྟེང་འོག་དང་རྒྱབ་མདུན་དང་གཡས་གཡོན་ཀུན་
ནས་སྙིང་ཁའི་དབུས་སུ་སྡུད་པའོ། །རྗེས་གཞིག་ནི་དང་པོར་སྣོད་བཅུད་འོད་གསལ་དུ་བསྡུས་པ་དེའི་རྗེས་སུ་རང་ཉིད་འོད་གསལ་དུ་སྡུད་པའོ། །བདག་ཉིད་དེ་བཞིན་ཞེས་པ་ནི་ནག་པོ་པས་རིལ་འཛིན་བཞིན་དུ་བྱེད་པར་བཤད་པ་ལེགས་སོ། །ཡང་དང་ཡང་དུ་ཞེས་པ་
ནི་དེ་གཉིས་ལན་དུ་མར་དགོས་པའི་དོན་ནོ། །རྗེས་གཞིག་གི་དཔེ་ནི་ལྟེང་ཀའི་ཆུ་ལ་ཁ་བའི་གོང་བུ་གནས་པ་དེ་རིམ་གྱི་ཞུ་བའོ། །འདི་ལ་ཆགས་འགྱུར་ལས། ཐིགས་པ་ཞེས་འབྱུང་ཡང་འགྱུར་རྙིང་བདེའོ། །རང་གི་ཕུང་པོ་རིམ་གྱིས་འཇིག་པ་གཉིས་ཀ་ལ་
ཡོད་ཀྱང༌། སྔོན་དུ་སྣོད་བཅུད་གཞན་བསྡུས་པ་ཡོད་མེད་ཀྱི་ཁྱད་པར་ཙམ་མོ། །རྗེས་གཞིག་གི་སྒྲ་དོན་ནི་བཤད་པ་ལྟར་ཡིན་ལ། རིལ་པོ་ནི་རང་གི་ལུས་དང་དེ་སྟོང་པ་ཉིད་ཀྱིས་འཛིན་པ་ནི་རིལ་འཛིན་གྱི་དོན་དུ་ཨ་བྷྱས་བཤད་དེ། ལུས་འོད་གསལ་

དུ་བཅུག་སྟེ་འཛིན་པའོ། །བསམ་གཏན་གཉིས་ཀྱིས་སྡུད་པའི་གནས་མཐར་ཐུག་པ་སྙིང་གར་བྱས་ནས་དོན་གྱི་འོད་གསལ་མངོན་དུ་བྱེད་པ་འདི་ནི་འཕགས་པ་ཡབ་སྲས་ཀྱི་བཞེད་པའོ། །སྡུད་རིམ་གྱི་དམིགས་པ་འདི་ལ་དངོས་སུ་རླུང་སྡུད་པ་གསལ་བར་མ་བཤད་
ཀྱང༌། དམིགས་པ་དེ་བྱས་ན་དོན་ལ་རླུང་གི་སྡུད་རིམ་བླ་ན་མེད་པར་འགྲོ་ཚུལ་ནི། ངག་དབེན་གྱི་སྐབས་སུ་སྲོག་རྩོལ་སྒོམ་པ་གསུམ་ག་སྙིང་གར་རླུང་དང་བྱང་སེམས་སྡུད་ནས་སྟོང་པ་བཞི་འདྲེན་པའི་ཐབས་ཡིན་པས་ཤེས་དགོས་ཤིང༌། དེ་ལ་གོམས་པའི་
མཐུས་སྐབས་འདིར་དམིགས་པའི་སྡུད་རིམ་གྱིས་ཀྱང་རླུང་དང་བྱང་སེམས་སྙིང་ཁར་བསྡུད་ནས་འོད་གསལ་དུ་འཇུག་པར་བྱེད་པས། སྒྱུ་ལུས་པས་འོད་གསལ་དུ་འཇུག་པའི་ཐབས་སྒོམ་པ་ལ་བསམ་གཏན་གཉིས་གསུངས་པའི་རྒྱུ་མཚན་ནི་དེ་ཡིན་ནོ། །དེར་
མ་ཟད་ཕྱིའི་ཕྱག་རྒྱ་དང་སྙོམས་པར་འཇུག་པ་དགོས་པར་ཡང་ཡེ་ཤེས་རྡོ་རྗེ་ཀུན་ལས་བཏུས་ལས་གསུངས་ཏེ། དེའི་བྱེད་ལས་ཀྱང་དེ་དང་འདྲའོ། །བསམ་གཏན་གཉིས་ཀྱིས་སྒྱུ་ལུས་འོད་གསལ་དུ་འཇུག་པར་གསུངས་པ་ཡང༌། རླུང་སེམས་སྙིང་གར་བསྡུས་ཏེ་སྟོང་
པ་བཞི་ཡང་དང་ཡང་དུ་བསྐྱེད་དེ་གོམས་པར་བྱས་པ་ལས། དོན་གྱི་འོད་གསལ་མངོན་དུ་གྱུར་པའི་ཚེ། སྒྱུ་ལུས་ཀྱང་དག་ནས་འགྲོ་བའི་དོན་ནོ། །སྒྱུ་ལུས་པས་བསམ་གཏན་གཉིས་སྒོམ་པ་ལ། རྡོ་རྗེ་གསུམ་གྱི་སེམས་དཔའ་སུམ་རྩེགས་སྒོམ་པ་རྩ་རྒྱུད་ལེའུ་བཅུ་
གཅིག་པ་དང༌། དེའི་འགྲེལ་པ་སྒྲོན་གསལ་ལས་གསུངས་པ་བཞིན་མཛད་པ་ནི། རྒྱུད་འགྲེལ་ན་བཞུགས་པ་མན་ངག་ཏུ་ཐོན་པ་ཡིན་པས་ཤིན་ཏུ་ལེགས་སོ། །དེའི་ཚུལ་ནི་དང་པོར་རང་གི་ལུས་དང་སེམས་ཅན་གྱི་ལུས་གཉིས་དང༌། རང་གི་ངག་དང་སེམས་ཅན་གྱི་

ངག་གཉིས་དང༌། རང་གི་ཡིད་དང་སེམས་ཅན་གྱི་ཡིད་གཉིས་དབྱེར་མེད་དུ་མོས་པར་བྱ། དེའི་འོག་ཏུ་རིམ་པ་བཞིན་དབྱེར་མེད་དུ་བྱས་པ་གསུམ་པོ་རྣམ་སྣང་དང་འོད་དཔག་མེད་དང་མི་བསྐྱོད་པར་སྒོམ་པ་ནི་དམ་ཚིག་སེམས་དཔའོ། །དེ་ལྟར་བསྒོམས་
པ་གསུམ་གྱི་ཐུགས་ཀ་གསུམ་དུ་རིམ་པ་བཞིན་ཨོཾ་དང༌། ཨཱཿདང་ཧཱུཾ་གསུམ་སྒོམ་པ་ནི་ཡེ་ཤེས་སེམས་དཔའོ། །ཡི་གེ་གསུམ་ལ་རང་གི་སེམས་ཐིག་ལེར་གྱུར་པ་འཇོག་པ་ནི་ཏིང་ངེ་འཛིན་སེམས་དཔར་སྒྲོན་གསལ་ལས་གསུངས་པའི་དོན་ནི། ཡི་གེ་གསུམ་
གྱི་ཐིག་ལེའི་ནང་དུ་ཨ་ཐུང་འཇོག་པར་བླ་མ་མཁས་པ་གོང་མ་རྣམས་བཞེད་དོ། །དེ་ལྟར་སེམས་དཔའ་སུམ་རྩེག་བསྒོམས་ནས་རིལ་འཛིན་སྒོམ་ཚུལ་ནི། ཐུགས་ཀའི་ས་བོན་གང་ཡིན་ལས་འོད་ཟེར་སྤྲོས་པས་དམ་ཚིག་སེམས་དཔའི་མགོ་བོ་ནས་ཡས་རིམ་
དང༌། རྐང་མཐིལ་ནས་མས་རིམ་གྱིས་སྙིང་ཁའི་ཡེ་ཤེས་སེམས་དཔའ་ལ་བསྡུ། ཡེ་ཤེས་སེམས་དཔའ་རྣམས་ཀྱང་རིམ་གྱིས་ཏིང་ངེ་འཛིན་སེམས་དཔའ་མི་ཤིགས་པའི་ཐིག་ལེ་ཨ་ཐུང་ལ་བསྡུ་ཞིང༌། དེ་ཡང་འོད་གསལ་དུ་བསྡུས་པ་ལ་སེམས་གཡོ་མེད་དུ་
འཛིན་པ་སྟེ། སྐུ་གསུང་ཐུགས་ཀྱི་རིལ་འཛིན་གསུམ་མོ།  །རྗེས་གཞིག་སྒོམ་ཚུལ་ནི་རང་གི་སྙིང་ཁའི་ས་བོན་ལས་སྤྲོས་པའི་འོད་ཟེར་གྱིས་ཐོག་མར་རང་མ་གཏོགས་པའི་སྣོད་བཅུད་ཐམས་ཅད་འོད་དུ་བཞུས་པའི་འོད་ཕུང་རིམ་གྱིས་རང་ལ་གཞུག །དེའི་
རྗེས་སུ་རིལ་འཛིན་ལྟར་བྱེད་པའོ། །སྤྱིར་ཨོཾ་ཡིག་སྤྱི་བོ་དང༌། ཨཱཿཡིག་མགྲིན་པར་སྒོམ་པ་ཡིན་ཀྱང་། འདིར་ནི་ཡི་གེ་གསུམ་ག་སྙིང་ཁར་སྒོམ་པར་གསུངས་པའི་རྒྱུ་མཚན་ནི། འོད་གསལ་འཆར་བའི་ཐབས་ཀྱི་སྡུད་གནས་མཐར་ཐུག་པ་ནི་སྙིང་ཁ་

ཡིན་པའི་གནད་ཀྱིས་ཡིན་ནོ། །དེ་ལྟར་མང་དུ་བསྒོམས་པས་རང་གི་སེམས་འགོག་པའི་རྡོ་རྗེ་འོད་གསལ་དུ་འཇུག་པའི་རྟགས་དང་པོར་སྨིག་རྒྱུ་ལྟ་བུ་དང༌། དེ་ནས་དུ་བ་ལྟ་བུ་དང༌། དེ་ནས་མཁའ་སྣང་སྟེ་མེ་ཁྱེར་ལྟ་བུ་དང༌། དེ་ནས་མར་མེ་ལྟར་འབར་བ་བཞི་
འབྱུང་སྟེ།  རིམ་པ་བཞིན་དུ་ས་ཆུ་ལ་དང༌། ཆུ་མེ་ལ་དང༌། མེ་རླུང་ལ་དང༌། རླུང་རྣམ་ཤེས་གསུམ་གྱི་དང་པོ་སྣང་བ་ལ་ཐིམ་པ་ལས་འབྱུང་ངོ་། །དེ་ནས་སྔར་བཤད་པ་ལྟར་སྣང་མཆོད་ཐོབ་གསུམ་སྔ་མ་ཕྱི་མ་ལ་ཐིམ་པའི་ཉམས་འཆར་རོ། །དེ་ནས་ཉེར་ཐོབ་འོད་གསལ་
དུ་ཐིམ་པ་ན་སྟོན་གྱི་ནམ་མཁའ་སྤྲིན་མེད་ལ་སློད་བྱེད་ཀྱི་རྐྱེན་གསུམ་དང་བྲལ་བ་ཐོ་རངས་ཀྱི་དུས་ཀྱི་ནམ་མཁའ་ལྟ་བུ་གཅིག་འབྱུང་ངོ་། །གཉིས་སྣང་ཕྲ་མོ་མ་དག་པས་དེ་ཁོ་ན་ཉིད་ཀྱི་དོན་མངོན་སུམ་དུ་མ་གྱུར་ཚུན་ཆད་དཔེའི་འོད་གསལ་གྱིས་དུས་སུ། སྔར་བཤད་པའི་
ནམ་མཁའི་ཁ་དོག་འདྲ་བ་འཆར་ཡང༌། མངོན་སུམ་དུ་གྱུར་བའི་ཡེ་ཤེས་ཀྱི་ངོར་ནི་ཁ་དོག་གི་རྣམ་པ་མི་འཆར་གྱི། སྤྲོས་ཚོགས་ཀྱི་གཡའ་དག་པ་ལ་དེ་ལྟར་བཏགས་པ་ཙམ་སྟེ། འདི་རྣམས་ཀྱང་རྒྱས་པར་རིམ་ལྔ་གསལ་སྒྲོན་དུ་ཤེས་པར་བྱའོ། །གཉིས་པ་
ནི། དེ་ལྟར་རིགས་གསུམ་གྱི་སེམས་དཔའ་སུམ་རྩེག་བསྒོམས་ནས་བསམ་གཏན་གཉིས་ཀྱི་འོད་གསལ་དུ་འཇུག་པའི་རིམ་པ་སྒོམ་པ་འདི་ནི་སྐབས་འདི་ཁོ་ནར་མ་ཟད་ཕྲ་མོ་སོགས་བསྒོམས་པའི་སྟོབས་ཀྱིས་རླུང་དྷཱུ་ཏཱིར་བསྡུས་ནས་ཐིམ་པར་བྱས་པ་ལས་
བྱུང་བའི་སྟོང་པ་བཞི་འདྲེན་ནུས་ཤིང༌། སད་པའི་དུས་དང་རྨི་ལམ་གྱི་དུས་སུ་སྒྱུ་ལུས་རྗེས་མཐུན་པ་སྒྲུབ་ནུས་པའི་མཚམས་ནས་ཀྱང་བསྒོམ་པར་བྱ་སྟེ། དེ་ཡང་སྤྱིར་སྟོང་པ་བཞི་ཀའི་དུས་སུ་ལྟ་བ་དྲན་པར་བྱས་ནས་བདེ་སྟོང་སྦྱར་ཏེ་བསྒོམ་ལ། ཁྱད་

པར་དུ་སྟོང་པ་བཞི་པ་འོད་གསལ་གྱི་དུས་སུ་ཡུན་ཅི་རིང་གི་ཐབས་བྱས་ལ། ལྟ་བ་ཕུ་ཐག་བཅད་པའི་དོན་དྲན་པར་བྱས་ནས་བདེ་སྟོང་སྦྱོར་བའི་ཏིང་ངེ་འཛིན་ལ་རྩེ་གཅིག་ཏུ་དྲིལ་ཏེ་བསྒོམ་པར་བྱའོ། །དེའི་དུས་སུ་ཡང་སྔར་བཤད་པ་
ལྟར་གྱི་རྟགས་བཞི་ཤར་ནས་སྟོང་པ་བཞིའི་རིམ་གྱིས་འོད་གསལ་དུ་འཇུག་པ་འོང་ངོ༌།། ༑  །།གསུམ་པ་དབྱེར་མེད་ཟུང་འཇུག་གི་རྫོགས་རིམ་ནི། སྔར་བཤད་པ་ལྟར་ཐོ་རངས་འོད་གསལ་བསྒོམ་པ་དང༌། དེ་ལས་ཟུང་འཇུག་སྒྲུབ་པའི་ཚུལ་གྱི་གདམས་
ངག་ཕོག་ནས་བསྒོམས་པས་དོན་གྱི་འོད་གསལ་སྔོན་དུ་བྱས་པའི་མཇུག་ཐོགས་སུ་སློབ་པའི་ཟུང་འཇུག་འགྲུབ་བོ། །དེའི་འགྲུབ་ཚུལ་ནི་འོད་གསལ་ལས་ལུགས་ཟློག་གི་རིམ་པས་ཉེར་ཐོབ་དང༌། དེ་ལས་ཉི་འོད་ཚ་བ་ལྟ་བུའི་མཆེད་པ་དང༌། དེ་ལས་
ཟླ་འོད་བསིལ་བ་ལྟ་བུའི་སྣང་བ་རྣམས་བྱུང་ངོ་། །སྔར་ལུགས་མཐུན་གྱི་དུས་སུ་སྟོང་པ་བཞི་སྔ་མ་ཕྱི་མ་ལ་ཐིམ་ནས་མཐར་འོད་གསལ་དུ་གཅིག་ཏུ་སོང་བའི་འོད་གསལ་གྱི་ཡེ་ཤེས་དང་དེའི་བཞོན་པའི་རླུང་ཁམས་ཕྲ་བ་དང་ལྷན་ཅིག་པ་ལས་སྒྲུབས་པ། 
གྲིབ་མ་དང་འདྲ་བར་བཅད་དུ་མེད་པ་དང༌། གཞིག་ཏུ་མེད་པའི་རྡོ་རྗེའི་སྐུ་འཕོ་བ་མེད་ཅིང་ཟག་པ་མེད་པ་ཉོན་མོངས་པའི་ས་བོན་ཐམས་ཅད་ལས་གྲོལ་བ་ཆུ་ལས་ཉ་ལྡང་བ་འམ། གཉིད་ལོག་པ་ལས་སད་པ་བཞིན་དུ་བཞེངས་པའི་སྐུ་ནི་ཟུང་འཇུག་གི་སྐུའོ།
དེ་ནི་འོད་གསལ་གྱི་འཇུག་ཐོགས་ཉེར་ཐོབ་གྲུབ་པ་དང་མཉམ་དུ་འགྲུབ་སྟེ། ཤི་བའི་འོད་གསལ་ལས་ལུགས་ཟློག་ཏུ་ལངས་པའི་ཉེར་ཐོབ་གྲུབ་པ་ན་བར་དོ་འགྲུབ་པ་བཞིན་ནོ། །འདིར་རིམ་ལྔ་ལས། འཁོར་བ་དང་ནི་མྱ་ངན་འདས། །རྟོག་པ་གཉིས་པོ་

སྤངས་པས་ན། །གང་དུ་དངོས་པོ་གཅིག་གྱུར་པ། །ཟུང་དུ་འཇུག་ཅེས་དེ་ལ་བཤད། །ཅེས་པ་ནས། གཟུགས་ཅན་དང་ནི་གཟུགས་མེད་ཅེས། །རྟོག་པ་གཉིས་པོ་སྤངས་པས་ནི། །གང་ཞིག་ཞི་རྟོགས་རྣལ་འབྱོར་དབང༌། །དེ་ནི་ཟུང་འཇུག་ཐོབ་པའོ། །ཞེས་པའི་བར་གྱིས་ཟུང་
འཇུག་ཉེར་གསུམ་གསུངས་སོ། །དེ་ལ་ཟུང་འཇུག་གི་སྐད་དོད་ཡུག་ན་དྭའི་ལུག་ནི་ཟུང༌། ན་དྭ་ནི་གཉིས་མ་ཡིན་པ་སྟེ་གཉིས་གཉིས་མ་ཡིན་པར་གྱུར་པ་ཡིན་ལ། དེའི་དོན་ལ་གཉིས་ལས། དང་པོ་ནི་འཁོར་འདས་ལ་སོགས་པའི་གཉིས་ཆོས་རྣམས་ལ་གཉིས་སུ་
འབྱེད་པའི་བདེན་འཛིན་གྱི་ཀུན་རྟོག་སྔར་བཤད་པའི་སྔགས་ཀྱི་ལམ་ཐུན་མོང་མ་ཡིན་པ་འོད་གསལ་བདེ་བ་ཆེན་པོའི་ཡེ་ཤེས་ལ་བརྟེན་ནས་སྤངས་པས། རྟོག་པ་དེས་མི་ཕྱེད་པའི་གཉིས་མེད་དུ་སོང་བའི་རྡོ་རྗེའི་སྐུ་ཐོབ་པའི་ཟུང་འཇུག་དང༌། གཉིས་པ་ནི་
ལུས་སྒྱུ་མའི་སྐུར་སོང་བ་དང༌། སེམས་དོན་གྱི་འོད་གསལ་གྱིས་ཡེ་ཤེས་ཀྱི་ངོ་བོར་སོང་བ་གཉིས་རེས་འཇོག་ཏུ་མ་སོང་བར་དུས་གཅིག་ཏུ་ཐུགས་དང་སྐུར་ཚོགས་པའི་ཟུང་འཇུག་གོ། ཕྱི་མ་ནི་རིམ་ལྔ་ལས། དེ་ཉིད་ཤེས་པས་རིམ་པ་བཞིན། །རང་བྱིན་
བརླབས་དང་འོད་གསལ་ཤེས། །དེ་དག་ཁོ་ན་འདུས་པ་གང༌། །འདི་ནི་ཟུང་འཇུག་རིམ་པའོ། །ཞེས་གསུངས་ཏེ་དེའི་དང་པོ་ནི་དོན་གྱིས་འོད་གསལ་གྱི་དེ་མ་ཐག་ཏུ་འགྲུབ་ལ། གཉིས་པ་ནི་ཟུང་འཇུག་ཐོག་མར་ཐོབ་པ་དེས། ད་གཟོད་སླར་ཡང་དོན་གྱི་འོད་གསལ་དུ་
ཞུགས་པ་ན་འཐོབ་བོ། །སློབ་པའི་ཟུང་འཇུག་ཐོབ་པའི་ཚེ་ཉོན་མོངས་པ་ཐམས་ཅད་སྤངས་པར་སྤྱོད་བསྡུས་ལས་བཤད་ལ། བདག་གཉིས་སུ་འཛིན་པའི་བདེན་འཛིན་ཐམས་ཅད་ཉོན་མོངས་སུ་འཇོག་པ་ནི་འཕགས་པ་ཡབ་སྲས་ཀྱི་ལུགས་ཏེ། གཞན་དུ་རྒྱས་

པར་བཤད་ཟིན་ཏོ། །རིམ་ལྔ་ལས། ཟུང་འཇུག་གོ་འཕངས་ལ་གནས་པའི། །སློབ་བཞིན་པ་ཡི་རྣལ་འབྱོར་ཆེ། །ཟུང་དུ་འཇུག་པ་བསྒོམས་གྱུར་པས། །སྤྱོད་པའང་དེ་དང་གཉིས་སུ་མེད། །ཅེས་སློབ་པའི་ཟུང་འཇུག་ཀྱང་གསུངས་ལ། 
དེ་ལ་གནས་བཞིན་པའི་ངང་ནས་སྤྱོད་པ་བྱེད་པར་ཡང་གསུངས་སོ། །སྔར་བཤད་པ་བཞིན་དུ་སྒྱུ་ལུས་རྗེས་མཐུན་པ་ཐོབ་པ་བསམ་གཏན་གཉིས་ཀྱི་དཔེའི་འོད་གསལ་དུ་བཅུག་པའི་མཐར་སྒྱུ་མའི་སྐུ་རྗེས་མཐུན་པར་ལངས་པ་ཡང་ཟུང་འཇུག་རྗེས་མཐུན་
པར་ཤེས་པར་བྱའོ། །སྔར་བཤད་པའི་ཟུང་འཇུག་གི་རྣལ་འབྱོར་དེ་མ་ཐོབ་གོང་དུ་རྫོགས་རིམ་གྱིས་ལམ་མི་འདྲ་བ་ལ་གསར་དུ་བསླབ་དགོས་ཀྱང༌། དེ་ཐོབ་ནས་ནི་རྫོགས་རིམ་གྱི་ལམ་གྱི་གནད་མཐར་ཐུག་པ། སྤྱིར་གསུང་རབ་ཀུན་གྱི་མཐར་ཐུག་པའི་སྙིང་
པོ། ཁྱད་པར་དུ་གཉིས་སུ་མེད་པའི་རྒྱུད་རྣལ་འབྱོར་བླ་མེད་ཀྱི་རྒྱུད་སྡེ་ཐམས་ཅད་ཀྱི་ངེས་དོན་མཐར་ཐུག་པ་ཡིན་ཞིང༌། སྔར་ཐོབ་པ་རྣམས་གོམས་པར་བྱེད་པ་ཡིན་གྱི་གསར་དུ་བསླབ་ཏུ་མེད་པར་གསུངས་ཏེ། རིམ་ལྔ་ལས། ཟུང་འཇུག་ཏིང་འཛིན་ལ་གནས་
ནས། སླར་ཞིང་གང་ལའང་མེ་སློབ་བོ། །ཞེས་གསུངས་སོ། །འདི་ཡང་རྒྱས་པར་རིམ་ལྔ་གསལ་སྒྲོན་ལས་ཤེས་པར་བྱའོ།། ༈ །།གཉིས་པ་ལམ་ལ་བོགས་འབྱིན་པའི་ཐབས་སྤྱོད་པ་ནི། རྫོགས་རིམ་གྱི་སྐབས་སུ་ལམ་ལ་བོགས་འབྱིན་པའི་
སྤྱོད་པ་བྱེད་པའི་དུས་གསུམ་སྟེ། འདི་ལྟར་སེམས་དབེན་ཐོབ་ནས་སྒྱུ་ལུས་འགྲུབ་པའི་དོན་དུ་བྱེད་པ་དང༌། སྒྱུ་ལུས་ཐོབ་ནས་འོད་གསལ་གྱི་དོན་དུ་བྱེད་པ་དང་། སློབ་པའི་ཟུང་འཇུག་ཐོབ་ནས་ཤེས་སྒྲིབ་ཟད་པའི་ཕྱིར་དུ་བྱེད་པའོ། །དེ་རེ་རེའི་སྐབས་

སུ་ཡང་གང་ཟག་གི་བྱེ་བྲག་གིས་སྤྲོས་བཅས་དང༌། སྤྲོས་མེད་དང༌། ཤིན་ཏུ་སྤྲོས་མེད་ཀྱི་སྤྱོད་པ་གསུམ་གང་རུང་ལ་སློབ་པ། དེ་ལ་སྤྱོད་པ་དང་པོ་གཉིས་ནི་ལས་ཀྱི་ཕྱག་རྒྱ་ལ་བརྟེན་ནས་བྱེད་ལ། གསུམ་པ་ནི་ཡེ་ཤེས་ཀྱི་ཕྱག་རྒྱ་ཙམ་ལ་བརྟེན་ནས་བྱེད་དོ། །སྤྱོད་པའི་ངོ་
བོ་ནི་འདོད་ཡོན་སྤྱི་དང་ཁྱད་པར་དུ་རིག་མའི་འདོད་ཡོན་ལྔ་ལ་རང་བཞིན་ཤེས་པའི་སྒོ་ནས་སྤྱད་དེ་བདེ་སྟོང་བསྒོམ་པའོ། །དེ་ལ་སྤྲོས་བཅས་ནི་དཀྱིལ་འཁོར་གྱི་ལྷ་གྲངས་དང་མཉམ་པའི་རྣལ་འབྱོར་པ་ཕོ་མོ་ལྷ་དེ་དང་དེའི་ཆས་སུ་ཞུགས་པའི་ཚོགས་ཀྱི་
དཀྱིལ་འཁོར་ལ་གནས་ནས། དང་པོ་སྦྱོར་བ་ལ་སོགས་པའི་ཏིང་ངེ་འཛིན་གསུམ་གྱིས་སྒྲུབ་ཅིང༌། ལས་རྒྱལ་མཆོག་གི་དུས་སུ་ཕྱག་དང་ཕྱག་གི་ལན་དང༌། གླུ་གར་དང་གླུ་གར་གྱི་ལན་ལ་སོགས་པའི་བྱ་བའི་སྤྲོས་པ་རྒྱ་ཆེན་པོ་ཞག་གཅིག་ལ་དུས་བཞིར་
སྦྱོད་པའོ། །སྤྲོས་མེད་ནི་ལས་རྒྱལ་མཆོག་གི་དུས་སུ་གར་དང་དེའི་ལན་ལ་སེགས་པའི་བྱ་བའི་སྤྲོས་པ་རྣམས་བཞག་ནས་འདོད་ཡོན་ལྔ་ལ་ལོངས་སྤྱོད་པའོ། །དེ་ལ་རྒྱས་པ་དཀྱིལ་འཁོར་པའི་ལྷ་གྲངས་དང་མཉམ་པ་དང༌། འབྲིང་ལས་ཀྱི་ཕྱག་རྒྱ་ལྔ་
དང༌། བསྡུས་པ་ལས་ཀྱི་ཕྱག་རྒྱ་གཅིག་དང་བཅས་པའི་ཚོགས་ཀྱི་དཀྱིལ་འཁོར་ལ་བརྟེན་ནས་བྱེད་དོ། །ཤིན་ཏུ་སྤྲོས་མེད་པས་ནི་བཟའ་བཏུང་དང་བཤང་གཅིའི་དོར་བ་ལ་འགྲོ་བའི་སྐབས་མ་གཏོགས་པ་ཡེ་རྒྱ་ལ་བརྟེན་ནས། རྒྱུན་དུ་གཉིད་དང་འོད་
གསལ་བསྲེས་ཏེ། སྒོམ་པར་བྱེད་པས་དུས་འདའ་བར་བྱེད་དོ། །སྤྱོད་པ་དེ་རྣམས་ཟླ་བ་དྲུག་ལ་སོགས་པར་སྤྱད་པས་མཆོག་འགྲུབ་པའི་མཚན་མ་དབང་ཕྱུག་གི་ཡོན་ཏན་ཐོབ་པར་འགྱུར་ཏེ། རྒྱས་པར་ནི་རིམ་ལྔ་གསལ་སྒྲོན་དུ་བཤད་ཟིན་པ་ལས་ཤེས་

པར་བྱའོ།།   ༈   །།གསུམ་པ་འབྲས་བུ་མངོན་དུ་བྱེད་པའི་ཚུལ་ནི། དེ་ལྟར་ལམ་ཐུན་མོང་བ་ནས་བརྩམས་ཏེ་བསྐྱེད་རིམ་ཕྲ་རགས་ལ་མཐར་ཕྱིན་པར་བསླབ་པའི་བར་གྱི་ལམ་དང༌། ལུས་དབེན་གྱི་སྐབས་སུ་བསྒོམས་
སྟོབས་ཀྱིས་རླུང་དྷཱུ་ཏཱིར་བཙུད་པ་ཐིམ་པ་ལས་བྱུང་བའི་སྟོང་པ་བཞི་འདྲེན་ནུས་པ་ནས་བརྩམས་ཏེ སྒྱུ་ལུས་ཐོབ་པ་ནས་དོན་གྱི་འོད་གསལ་མ་ཐོབ་པའི་བར་གྱི་ལམ་རྣམས་ནི། ཐེག་པ་འདིའི་སོ་སོ་སྐྱེ་བོའི་ལམ་ཡིན་ལ། དོན་གྱི་འོད་གསལ་མངོན་དུ་བྱས་
པ་ནས་བརྩམས་ཏེ། མི་སློབ་པའི་ཟུང་འཇུག་མ་ཐོབ་པའི་བར་གྱི་ལམ་ནི། ཐེག་པ་འདིའི་འཕགས་པའི་སློབ་པའི་ལམ་མོ། །དེ་འདྲའི་ལམ་རིམ་གྱིས་བགྲོད་ཅིང༌། ཁྱད་པར་དུ་སློབ་པའི་ཟུང་འཇུག་ཐོབ་ནས་སྤྱོད་པ་ལ་བསླབས་པའི་མཐར་མི་སློབ་པའི་ཟུང་
འཇུག་འགྲུབ་ལུགས་ནི་སྔར་བཤད་པ་ལྟར་ཕྱི་ནང་གི་བྱང་ཆུབ་པ་གཉིས་ཀྱི་སྒོ་ནས་ཐོ་རངས་འོད་གསལ་བསྒོམས་ཏེ། གཉིས་སྣང་འཁྲུལ་པའི་བག་ཆགས་ཀྱི་ལྷག་མ་མ་ལུས་པར་སྦྱངས་ནས། ཆོས་ཀྱི་སྐུ་མཐར་ཐུག་པ་མངོན་དུ་གྱུར་པའི་ཚེ་སློབ་
པའི་ཟུང་འཇུག་སྒྱུ་མའི་སྐུ་མི་སློབ་པའི་ཟུང་འཇུག་གི་སྐུར་འགྱུར་ཞིང་། འཁོར་བ་ཇི་སྲིད་པར་སྐུ་དེ་གཉིས་ལས་མི་གཡོ་བར་བཞུགས་སོ། །དེ་འདྲ་བའི་དག་པ་གཉིས་ལྡན་གྱི་ཡུལ་གྱི་འོད་གསལ་ནི་འདུས་མ་བྱས་པའི་ཆོས་ཀྱི་སྐུ་དང་། ཡུལ་ཅན་
གྱི་འོད་གསལ་ནི་ཡེ་ཤེས་ཆོས་ཀྱི་སྐུ་དང་། བདེ་བ་ཆེན་པོའི་སྐུ་ཞེས་ཀྱང་བྱའོ། །དེའི་རྟེན་གཟུགས་ཀྱི་སྐུ་རླུང་སེམས་ཙམ་ལས་འགྲུབ་པ་ནི་ལོངས་སྐུ་ཡིན་ལ། སྐུ་དེ་གཉིས་ངོ་བོ་གཅིག་ལ་ལྡོག་པ་ཐ་དད་ཙམ་ཡིན་པས་གཟུགས་སྐུ་དེ་ལ་

གཉིས་སུ་མེད་པའི་ཡེ་ཤེས་ཀྱི་སྐུ་ཞེས་ལན་དུ་མར་གསུངས་སོ། །དེ་འདྲ་བའི་ཟུང་འཇུག་གི་སྐུ་དེས་མཆོག་གི་སྤྲུལ་པའི་སྐུ་ལ་སོགས་པའི་སྤྲུལ་པ་དུ་མ་ཞིག་མཛད་ལ། སྤྲུལ་སྐུའི་ཟུང་འཇུག་གཅིག་ཀྱང་བྱས་ནས་ཟུང་འཇུག་གི་སྐུ་ལ་སྐུ་གཉིས་ཀྱི་རྣམ་
བཞག་བྱས་ན་ལེགས་སོ། །ཚེ་འདིར་སྤྱོད་པ་བྱེད་པ་མ་བྱུང་བས་བར་དོར་མཆོག་འགྲུབ་ཚུལ་དང་། ལམ་གཞན་གྱི་མཐར་ལམ་འདིའི་འོད་གསལ་དང་ཟུང་འཇུག་གི་རིམ་པ་བསྐྱེད་ནས་འཚང་རྒྱ་ཚུལ་སོགས། ས་དང་ལམ་དང་འབྲས་བའི་རྣམ་བཞག་
རྒྱས་པར་ནི་གསལ་སྒྲོན་ལས་ཤེས་པར་བྱའོ། །མདོར་ན་དཔའ་བོ་དང་རྣལ་འབྱོར་མའི་དབང་ཕྱུག་བགྲང་ལས་འདས་པ་རྣམས་གང་ནས་གཤེགས་པའི་མཐར་ཐུག་པའི་ལམ་གྱི་རིམ་པ་འདིའི་དོན་ཁོང་དུ་ཆུད་པར་བྱས་ནས། ཁ་ཕྱི་ལྟར་མ་སོང་བར་ལམ་
ཐུན་མོང་བ་ནས་བཟུང་སྟེ། འབྲས་བུའི་བར་རྣམས་རང་གི་རྒྱུད་ལ་བསྐོར་ཏེ། མངོན་རྟོགས་ཡིད་ལ་བྱ་བའི་རིམ་པ་ཙམ་གྱིས་ཀྱང་རྒྱུན་ལྡན་དུ་གོམས་པར་བྱས་ན། དལ་བ་ཐོབ་པའི་རྟེན་ལ་སྙིང་པོ་དམ་པ་ལོན་པ་ཡིན་ནོ། །འདི་དག་གི་ཤེས་བྱེད་
མཐའ་གཅོད་རྣམས་རྒྱས་པར་ནི་རྩ་བའི་རྒྱུད་ཀྱི་རྒྱལ་པོ་དང༌། དེའི་བཤད་པའི་རྒྱུད་ལྔ་དང༌། ཡབ་སྲས་ཀྱི་བསྐྱེད་རྫོགས་ཀྱི་གཞུང་ཕྲན་ལྔ་དང༌། རྒྱུད་ཀྱི་རྒྱ་ཆེར་བཤད་པ་འགྲེལ་པ་སྒྲོན་མ་གསལ་བ་དང༌། དེའི་འགྲེལ་བཤད་ལྔ་དང༌། མདོར་
བྱས་དང་རིམ་ལྔའི་འགྲེལ་པ་དགུ་དང༌། རྒྱུད་ཕྱི་མ་དང་རྡོ་རྗེ་འཕྲེང་བའི་འགྲེལ་པ་གཉིས་དང་བཅས་པ་ལ་ཡུན་རིང་དུ་ལེགས་པར་སྦྱངས་ཤིང༌། མར་འགོས་ཀྱི་གདམས་ངག་ཀུན་ལ་འདྲིས་པར་བྱས་ནས་སྦྱར་བ་ངོ་སྤྲོད་རིམ་ལྔའི་གནད་ཐམས་

ཅད་གསལ་བའི་སྒྲོན་མེ་ལས་ཤེས་པར་བྱའོ།། ༑   །།གསུང་རབ་མཐར་ཐུག་དཔལ་ལྡན་འདུས་པའི་དོན། །དགོངས་འགྲེལ་མཐར་ཐུག་ཀླུ་སྒྲུབ་ཀྱིས་བཀྲལ་བའི། །ལམ་གྱི་མཐར་ཐུག་རིམ་པ་ལྔ་ཡི་ཁྲིད། །འཆད་ཚུལ་
མཐར་ཐུག་འདི་འདྲས་བཤད་པ་འདི། །ཡབ་སྲས་གཞུང་ལ་ལེགས་པར་སྦྱངས་པ་ཡིས། །རྩ་རྒྱུད་བཤད་རྒྱུད་ལེགས་པར་མ་འབྱོར་ཞིང༌། །ཚུལ་བཞིན་སྒྲུབ་པའི་རྣལ་འབྱོར་དམན་པ་ཡིས། །ཡང་དག་ལམ་དང་ལྟར་སྣང་མི་ཕྱེད་པས། །རིང་དུ་འབད་ཀྱང་
ཇི་བཞིན་མི་ཤེས་པར། །མཐོང་ནས་གསོལ་བ་རིང་དུ་བཏབ་པའི་ཚེ། །འདོད་པའི་མཚན་མ་བརྟན་པོ་རྙེད་པ་ན། །རང་དང་གཞན་གྱི་དོན་དུ་བདག་གིས་སྦྱར། །ཚུལ་དེར་འབད་ལས་ཐོབ་པའི་བསོད་ནམས་དེས། །ལམ་བཟང་འདི་དང་ནམ་ཡང་མི་འབྲལ་
ཞིང༌། །བསྟན་པའི་སྙིང་པོ་ཡུན་རིང་གནས་པ་དང༌། །དེར་བརྩོན་འདོད་པ་ཡིད་བཞིན་འགྲུབ་པར་ཤོག །ཅེས་རྒྱུད་ཀྱི་རྒྱལ་པོ་དཔལ་གསང་བ་འདུས་པའི་རྫོགས་རིམ་རིམ་ལྔ་གདན་རྫོགས་ཀྱི་དམར་ཁྲིད་ཅེས་བྱ་བ་འདི། སྔོན་གྱི་བླ་མ་རྣམས་ཀྱིས་ཁྲིད་ཡིག་ཁ་འཐོར་བ་མང་དུ་
མཛད་པ་རྣམས་ཕྱོགས་གཅིག་ཏུ་སྒྲིགས་ཏེ། རྒྱུད་དང་ཡབ་སྲས་ཀྱི་གཞུང་གིས་གསལ་དུ་བཏང་དགོས་པ་རྣམས་ཁ་བསྐངས་ནས་གནད་ཀྱི་དོན་རྣམས་རྫོགས་པར་དཔལ་གསང་བ་འདུས་བའི་རྣལ་འབྱོར་པ་ཤར་ཙོང་ཁ་པ་བློ་བཟང་གྲགས་པའི་དཔལ་གྱིས། འབྲོག་རི་བོ་ཆེ་དགེ་
ལྡན་རྣམ་པར་རྒྱལ་བའི་གླིང་དུ་སྦྱར་བའི་ཡི་གེ་པ་ནི། གསང་བ་འདུས་པའི་ཚུལ་ལ་སྦྱངས་པ་དཀའ་བཞི་པ་རིན་ཆེན་དཔལ་ལོ། འདིས་ཀྱང་བསྟན་པ་རིན་པོ་ཆེ་ཕྱོགས་ཀུན་ཏུ་རྒྱས་པར་བྱེད་ནུས་པར་གྱུར་ཅིག།    །།མངྒ་ལཾ།།       །།

empty page
༄༅། །རབ་གནས་རྒྱས་པའི་ཟིན་བྲིས་བཞུགས་སོ། ། 

༄༅། །བླ་མ་དང་བཅོམ་ལྡན་འདས་དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། །རབ་གནས་ཀྱི་སྤྱིའི་སྡོམས་ནི། རབ་གནས་བྱས་པའི་ཕན་ཡོན་དང༌། །མ་བྱས་ཉེས་དམིགས་བྱེད་པ་པོ། །
བྱ་བའི་གནས་དང་དུས་དང་ཡུལ། །ཆོ་ག་རབ་གནས་སྤྱི་ཡི་སྡོམས། །རྒྱས་འབྲིང་བསྡུས་པའི་དབྱེ་བ་ཡིས། །རབ་གནས་ཆོ་ག་གསུམ་དུ་འདོད། །དཀྱིལ་འཁོར་དག་ཏུ་མ་ཞུགས་ལ། །དབང་བསྐུར་བ་ནི་
བཀག་ཕྱིར་དང༌། །དབང་རྣམས་བསྐུར་བ་འབྲིང་བསྡུས་ལ། །མེད་ཕྱིར་མདུན་བསྐྱེད་དཀྱིལ་འཁོར་ནི། །རྒྱས་ལས་གཞན་ལ་མི་དགོས་སོ། །འོན་ཀྱང་རྒྱས་དང་འབྲིང་པོ་གཉིས། །ཁྲུས་ལ་སོགས་པ་
འདྲ་བའི་ཕྱིར། །འབྲིང་ལ་བུམ་པ་ལྷག་གནས་བྱ། །ཞེས་པ་རྣམས་ཏེ། དེ་ལ་རབ་གནས་བྱས་པའི་ཕན་ཡོན་དང༌། མ་བྱས་པའི་ཉེས་དམིགས་ནི། སྦྱིན་བདག་ལ་སོགས་པའི་བསོད་ནམས་སྤེལ་བ་
དང༌། གཞན་དག་དད་པ་ལ་སོགས་པའི་དོན་དུ་ཡིན། རབ་གནས་ཀྱི་རྒྱུད་ལས། སྐྱེ་བོ་རབ་ཏུ་དད་པ་ཡིས། །བྱེད་པའི་དགེ་བ་སྤེལ་བའི་ཕྱིར། །རབ་གནས་བསྟན་བཅོས་ལས་གསུངས་པ། །ཐ་སྙད་

ཙམ་དུ་བྱས་པ་ཡིན། །ཞེས་བྱ་བ་དང༌། བདེ་མཆོག་འབྱུང་བ་ལས་ཀྱང༌། ཇི་ལྟར་རབ་ཏུ་མི་གནས་ལྷ། །རབ་ཏུ་གནས་པར་བྱ་བར་ནུས། །སློབ་མ་དད་པས་གསོལ་གདབ་པའི། །བསོད་ནམས་
ཕྱིར་ནི་བྱ་བ་ཡིན། །ཞེས་སོ། །རབ་གནས་མ་བྱས་ཀྱང་སྐུ་གསུང་ཐུགས་ཀྱི་རྟེན་གྲུབ་པ་ཙམ་གྱིས་ཕྱག་མཆོད་ཀྱི་ཡུལ་དུ་འོས་ཏེ། དམ་ཆོས་པདྨ་དཀར་པོ་ལས། བདེ་བར་གཤེགས་པ་རྣམས་ལ་མཆོད་
པའི་ཕྱིར། །གང་ལ་ལྕགས་ཀྱི་སིལ་ཁྲོལ་བརྡུང་བཅུག་དང༌། །ཆུ་ལ་བརྡབས་དང་ཐལ་མོ་བརྡབས་པ་དང༌། །ཡིད་དུ་འོང་ཞིང་སྙན་པའི་གླུ་བླངས་དང༌། །རིང་བསྲེལ་དེ་དག་རྣམ་མང་མཆོད་བྱས་པ། །དེ་དག་
ཐམས་ཅད་འཇིག་རྟེན་སངས་རྒྱས་འགྱུར། །བདེ་གཤེགས་སྐུ་གཟུགས་རྩིག་ངོས་བྲིས་པ་ལ། །འཁྲུགས་གཞིན་པ་ཡི་སེམས་ཀྱིས་བལྟས་ན་ཡང༌། །དེ་དག་རིམ་གྱིས་སངས་རྒྱས་བྱེ་བ་མཐོང༌། །ཞེས་བྱ་
བ་དང༌། བཤེས་སྤྲིངས་ལས་ཀྱང༌། ཇི་ལྟར་བདེ་བཤེགས་སྐུ་གཟུགས་ཤིང་ལས་ཀྱང༌། །བགྱིས་པ་ཅི་འདྲའང་རུང་སྟེ་མཁས་པས་མཆོད། ཅེས་བྱ་བ་དང་། ཡུམ་གྱི་གླེགས་བམ་ལ་སོགས་པ་གྲུབ་

ཙམ་ཉིད་ནས་མཆོད་པའི་གནས་སུ་བཤད་པའི་ཕྱིར་དང་། འདུལ་བ་ལུང་ལ་སོགས་པ་མཚན་ཉིད་ཀྱི་ཐེག་པ་ནས། དེ་བཞིན་གཤེགས་པའི་སྐུ་གཟུགས་བཞེང་པ་དང༌། །མཆོད་པ་སོགས་བྱས་པས་ཕན་ཡོན་མཐའ་ཡས་ཐོབ་པར་གསུངས་ཀྱང༌། རབ་གནས་
མ་གསུངས་པའི་ཕྱིར་རོ། །དེས་ན་རབ་གནས་མ་བྱས་པ་ལ་ཉེས་དམིགས་གསུངས་པ་ནི། རབ་ཏུ་གནས་པའི་བསོད་ནམས་མི་ཐོབ་པ་ལ་དགོངས་པ་འདྲའོ། །གང་གིས་རབ་ཏུ་གནས་པར་བྱེད་པའི་སློབ་དཔོན་ནི། དེ་ཉིད་བཅུ་ཤེས་ཤིང་དམ་ཚིག་དང་སྡོམ་པ་དག་པ།
མཐོང་བ་བརྒྱུད་པའི་སྒོ་ནས་རབ་གནས་ཆོ་ག་ལ་མཁས་ཤིང་བྱང་བས་བྱའོ། །དེ་ཉིད་བཅུ་ནི། དཀྱིལ་འཁོར་དང་ནི་ཏིང་འཛིན་མཆོག །ཕྱག་རྒྱ་སྟང་སྟབས་གདན་དང་ནི། །བཟླས་བརྗོད་སྦྱིན་སྲེག་དེ་བཞིན་མཆོད། །ལས་ཀྱི་སྦྱོར་བ་ཉེར་བསྡུ་བ། །དེ་ལྟར་དེ་ཉིད་
བཅུ་ཤེས་ཤིང༌། །ཞེས་སོ། །གང་རབ་ཏུ་གནས་བྱའི་རྟེན། སྐུ་གསུང་ཐུགས་ཀྱི་རྟེན་བརྡུངས་པ་དང་། བྲིས་པ་དང༌། འབུར་དུ་བྱས་པ་ལ་སོགས་པ་མཚན་ཉིད་དང་ལྡན་པ་དང༌། གཙུག་ལག་ཁང་དང༌། བགྲང་ཕྲེང་དང༌། རྡོར་དྲིལ་དང༌། རྫིང་དང༌། སྐྱེད་མོས་ཚལ་
ལ་སོགས་པ་སྟེ། ཇི་སྐད་དུ། སྐུ་གཟུགས་མཚན་ཉིད་ལྡན་པ་སྟེ། །ཞི་བ་ལ་སོགས་རོ་ཡི་ལྡན། །ཚད་ཀྱིས་ཚད་ལ་ཕབ་ཅིང་བཟང༌། །དེ་འདྲ་རབ་ཏུ་གནས་པར་འགྱུར།  ཞེས་སོ། །རྟེན་ལ་རིང་བསྲེལ་བཞུགས་པའི་ཚུལ་ནི། གཟུངས་རྣམས་ཆོས་སྐུའི་
རིང་བསྲེལ་དུ་གསུངས་པས། རྟེན་གྱི་ནང་དུ་གཞུག་བྱའི་གཙོ་བོ་ཡིན་ལ། དེའང་རྒྱུད་སྡེ་བཞིའི་རིམ་པ་བཞིན་གཞུག་ཅེས་གསུངས་སོ། །གང་གི་ཚེ་བྱ་བའི་དུས་ནི། སྤྱིར་རབ་གནས་བྱར་རུང་བའི་དུས་ཟླ་བ་དྲུག །གཟའ་བཞི། སྐར་མ་བཅུ་བཞི། ཚེས་

གྲངས་བདུན་རྣམས་ལ་རུང་སྟེ། ཇི་སྐད་དུ། དཔྱིད་ཟླ་ར་བའམ་དཔྱིད་ཟླ་འབྲིང་། །དགུན་དང་དཔྱིད་ཀྱི་ཐ་ཆུང་ངམ། །དབྱར་ར་དེ་བཞིན་དབྱར་འབྲིང་པོ། །ཉི་མ་བྱང་དུ་གནས་པ་ཡི། །དཀར་པོའི་ཕྱོགས་ཀྱི་གཉིས་པ་འམ། །དེ་བཞིན་དེ་ལྟར་
གསུམ་པའམ། །གང་ཚེ་བཟའ་དང་ཚེས་མཐུན་ན། ནག་པོའི་ཕྱོགས་ལའང་བརྩམ་པར་བྱ། །གང་ཚེ་ཐམས་ཅད་མཐུན་གྱུར་ན། །མི་རྣམས་ཡུན་དུ་འཕེལ་བར་བྱེད། །བཅོ་ལྔ་དེ་བཞིན་བརྒྱད་པ་དང༌། །བཅུ་གསུམ་པ་ཡང་དེ་བཞིན་ནོ། །གནམ་སྟོང་དང་ནི་དེ་བཞིན་
དུ། །བཅུ་བཞི་པ་ལའང་བྱ་བ་ཡིན། །ཐམས་ཅད་དུ་ནི་ཆུ་སྟོད་དང༌། །སྣར་མ་གྲོ་བཞིན་དེ་བཞིན་དབོ། །ལག་པ་སྣུབ་དང་སྣྲོན་དང་ནི། །རྒྱལ་དང་ཆུ་སྨད་དེ་བཞིན་ནོ། །ཁྲུམས་སྨད་དག་ཀྱང་དེ་བཞིན་དུ། །རྒྱུ་སྐར་འདི་རྣམས་ཐམས་ཅད་དུ། །སྐྱེད་དགུ་འཕེལ་ཞིང་
དེ་ཡིས་ནི། །རབ་ཏུ་གནས་པ་མཆོག་ཏུ་བྱེད། །སྐར་མ་དབོ་ལ་རབ་གནས་བྱ། །དེས་ནི་ཤེས་རབ་ཆེན་པོར་འགྱུར། །ཡིད་ལ་འདོད་པ་ཅི་ཡང་རུང༌། །དངོས་གྲུབ་མེ་བཞིས་སྟེར་བར་འགྱུར། །ལུང་ལས་ཤེས་པའི་ཡང་དག་པ། །སྣྲུབས་སམ་ཡང་ན་གྲོ་བཞིན་
གྱིས། །ལག་གིས་སྐལ་བཟང་སྣར་མས་ནི། །གཞན་དག་ལས་ནི་རྒྱལ་བར་བྱེད། །མགོ་ཡིས་ཞི་བ་ཉེ་བར་སྟོན། །ཆུ་སྟོད་ཆུ་སྨད་བུ་འཕེལ་གྱུར། །རྟག་པར་དངོས་གྲུབ་ཁྲུམས་སྨད་ཀྱིས། །རྒྱལ་གྱིས་རྟག་པ་ཚེ་རིང་འགྱུར། །སྣྲོན་གྱིས་མཆོག་ཏུ་བདེ་བ་
བྱེད། །ལྷ་མཚམས་ཀྱིས་ནི་མཆོག་སྟེར་འགྱུར། །ཕུར་བུ་ལག་དང་པ་བ་སངས། །ཟླ་བའི་གཟའ་སོགས་ཤེས་བྱས་ཏེ། །འདི་རྣམས་བཟང་ལྡན་ལ་བྱས་ན། །རབ་ཏུ་གནས་པ་མཆོག་ཏུ་དགེ། གསུམ་པ་དྲུག་པ་བདུན་པ་དང༌། །བཅུ་དང་བཅུ་གཅིག་ལ་

ཟླ་བ། །གཉིས་པ་བཞི་པ་དེ་བཞིན་བརྒྱད། །བཅུ་དང་བཅུ་གཅིག་རྣམས་ལ་ལྷག །གཉིས་དང་བདུན་དང་དེ་བཞིན་དགུ། དེ་བཞིན་ཕུར་བུ་བཅུ་གཅིག་པ། །དུས་སྦྱོར་བཞི་པ་ལ་བརྟེན་ནས། །དེ་ལ་ལྷག་པར་གནས་པར་བྱ། །དྲུག་བདུན་བཅུ་པ་དོར་བ་ཡི། །པ་བ་
སངས་ཉིད་དགེ་བ་ཡིན། །དེ་ལྟར་གཟའ་རྣམས་ཐམས་ཅད་ཀྱི། །སྟོབས་ལྡན་མེ་ལྡན་དེར་ཤེས་བྱ། །གང་ཚེ་ཞི་བའི་གཟའ་རྣམས་དང༌། །ཞི་རྣམས་ཞི་བ་དགེ་བ་ཡིན། །དང་པོ་གསུམ་པ་བདུན་པ་ནི། །ནོར་རྣམས་འཇོམས་པས་སྤང་པར་བྱ། །རྗེས་སུ་མཐུན་པར་
བྱེད་པ་པོས། །སྐད་ཅིག་དེ་ལ་ཡོངས་གྲུབ་ཅིང༌། །ཇི་ལྟར་གསུངས་བཞིན་ཀུན་བྱས་ན། །རབ་ཏུ་གནས་པ་མཆོག་འགྱུར་ཞིང༌། །འཁོར་ལོས་སྒྱུར་རྒྱལ་དབང་ཕྱུག་ནི། །ཐོབ་འགྱུར་འདི་ལ་ཐེ་ཚོམ་མེད། །ཅེས་གསུངས་ལ་ཁྱད་པར་དགུན་འབྲིང་དང་དཔྱིད་འབྲེང་
འཁོར་ལོས་སྒྱུར་རྒྱལ་དང༌། སངས་རྒྱས་ཀྱིས་དབང་བསྐུར་བའི་དུས་ཡིན་པས་མཆོག་ཏུ་ཤིས་ལ། གཞན་རྣམས་ལ་པ་བ་སངས་དང་ཕུར་བུ་ཉི་མ་ལ་མ་ཞུགས་པའི་འཆི་སྦྱོར་དང༌། སྲེག་ཚེས་དང་། པིཥྟི་སྤངས་པའི་གཟའ་སྐར་སྦྱོར་ཚེས་བཟང་
པོ་རྫོགས་པའི་ཉི་མའི་དུས་སྦྱོར་བཟང་པོ་ལ་བྱའོ། །དེ་ལྟ་མིན་ན། སྤྱི་རྒྱུད་ལས། ཚེས་གྲངས་ངན་དང་དུས་མིན་དང༌། །གནས་མིན་ཆོ་ག་མི་ལྡན་པར། །མཁས་པས་དཀྱིལ་འཁོར་མི་འདྲིའོ། །བྲིས་ན་དོགས་པ་མེད་པར་འཆི། །ཞེས་གསུངས་པའི་ཕྱིར་ངན་
པ་རྣམས་སྤང་ངོ་། །སློབ་དཔོན་མི་མཐུན་ཕྱོགས་ཟིལ་གྱིས་གནོན་ནུས་པའི་ཏིང་ངེ་འཛིན་དང་ལྡན་པ་ཡིན་ན། དུས་ཐམས་ཅད་དུའང་རབ་གནས་བྱ་བར་གསུངས་ཏེ། གུར་ལས། རྟག་ཏུ་སངས་རྒྱས་རབ་གནས་བྱ། །ཟིན་པའི་དེ་མ་ཐག་པ་རུ། །རབ་ཏུ་

གནས་པ་མཆོག་ཏུ་འགྱུར། །ཞེས་དང༌། དེ་ལ་གཟའ་དང་རྒྱུ་སྐར་མེད། །བགེགས་དང་ལོག་པར་འདྲེན་པ་མེད། །ཅུང་ཟད་ཡིད་ལ་གང་འདོད་པ། །སྐྱེ་ནས་སྐྱེ་བར་འགྲུབ་པར་འགྱུར། །ཞེས་སོ། །ངེས་པའི་དོན་གྱི་དབང་དུ་བྱས་ནས་ཀྱང་
རབ་གནས་དུས་ཐམས་ཅད་དུ་བྱ་ཞེས་ཁ་ཅིག་གསུང་ངོ་། །གང་དུ་རབ་ཏུ་གནས་པར་བྱ་བའི་གནས་ནི། སྤྱིར་བཀྲ་ཤིས་ཤིང་ཞི་རྒྱས་ཀྱི་ལས་ལ་བསྔགས་པའི་གནས་ཡིད་དང་རྗེས་སུ་མཐུན་པར་བྱ་ཞིང༌། ཁྱད་པར་རྟེན་ཆེན་པོ་སྤྱན་དྲང་དུ་མི་བཏུབ་པ་ཡིན་
ན། དེའི་དབང་ལྡན་གྱི་ཕྱོགས་སམ། གང་ཤིས་པ་བདེ་བའི་ཕྱོགས་སུ་བྱ་སྟེ། གནས་ནི་ཉམས་དགའ་འདུ་འཛི་མེད། །ཉེས་པ་ཐམས་ཅད་རྣམ་སྤངས་པ། །ཞེས་སོ། །ཡང་ཐོག་ལ་སོགས་པའི་གནས་རྙིང་པ་ལ་ནི་སའི་ཆོ་ག་ནི་དགོས། དེ་ལས་གཞན་
ལ་ནི་ས་ཆོག་ལ་སོགས་པ་གཞུང་གཞན་ནས་གསུངས་པ་ལྟར་ལེགས་པར་བྱའོ། །ཆོ་ག་ནི། རྒྱས་འབྲིང་བསྡུས་གསུམ་གང་བྱེད་ཀྱང་རྒྱུད་དང་བསྟན་བཅོས་ལས་གསུངས་པ་བཞིན་དུ་བསྒྲུབས་ན་ཕན་ཡོན་ཆེན་པོ་འབྱུང་གི་རང་དགའི་ཆོ་གས་མི་
འགྲུབ་སྟེ། ཆོ་ག་དམན་པས་མི་བྱ་སྟེ། །རབ་གནས་རྟག་པར་བཀྲ་མི་ཤིས། །འཇིག་རྟེན་འདིར་ཡང་སྡུག་བསྔལ་ལ། །འཇིག་རྟེན་ཕ་རོལ་འཇིགས་པ་ཆེ། །དེས་ན་འབད་པ་ཐམས་ཅད་ཀྱིས། །དངོས་གྲུབ་འདོད་པས་ནན་ཏན་བྱ། །ཞེས་སོ། ཆོ་ག་
འབྲིང་པོ་དང་བསྡུས་པ་ལ་དཀྱིལ་འཁོར་དུ་འཇུག་པ་དང་དབང་བསྐུར་བ་མི་དགོས་པས་མདུན་བསྐྱེད་ཀྱི་དཀྱིལ་འཁོར་མི་བྱ་ལ། རྒྱས་པ་ལ། པོ་ཏི་ལ་སྣང་བ་མཐའ་ཡས་གཙོ་བོར་བྱས་པའི་དཀྱིལ་འཁོར་དང༌། གཙུག་ལག་ཁང་དུ་མཆོད་རྟེན་ལ་

སོགས་པ་ལ་རྣམ་སྣང་གཙོ་བོར་བྱས་པ་དང༌། མི་བསྐྱོད་པ་གཙོ་བོའམ་རྡོར་སེམས་གཙོ་བོ་ལ་ནི། སྐུ་གཟུགས་ཐམས་ཅད་དང༌། རིགས་མི་ཤེས་པ་རྣམས་རབ་ཏུ་གནས་པར་བྱའོ། །ཡང་ན་རབ་ཏུ་གནས་བྱའི་ལྷ་དེ་ཉིད་ཀྱི་དཀྱིལ་འཁོར་རམ་རབ་ཏུ་གནས་བྱའི་ལྷ་རྣམས་
རིགས་ལྔར་འདུས་པས། དེའི་རིགས་གང་ཡིན་གྱི་དཀྱིལ་འཁོར་དང༌། སློབ་དཔོན་རང་གི་ལྷག་པའི་ལྷའི་དཀྱིལ་འཁོར་རྣམས་གང་རུང་བས་བྱ་སྟེ། དཀྱིལ་ཆོག་རྡོ་རྗེ་ཕྲེང་བ་ལས། ཁ་ཅིག་ཏུ་ནི། སྐུ་གང་རབ་ཏུ་གནས་བྱ་བ། །རྒྱུད་གང་ལ་ནི་རྣམ་གནས་པ། །དེ་ལ་
དེ་ཡི་དཀྱིལ་འཁོར་བྱ། །ཡང་ན་རང་གི་ལྷག་པའི་ལྷ། །སློབ་དཔོན་རང་གི་གང་ཡིན་པ། །དེ་ཡི་དབྱེ་བ་མཐོང་བས་བྱ། །ཞེས་སོ། །བདག་བསྐྱེད་བསྒོམ་པའི་དབྱེ་བའང་དེ་བཞིན་དུ་ཤེས་པར་བྱའོ། །རྒྱས་པ་དང་འབྲིང་པོ་ལ་བུམ་པ་ལྷག་གནས་བྱ་བའི་ཚུལ་ནི། གསང་
འདུས་མི་བསྐྱོད་པ་ལྟ་བུ། ཕྱོགས་བཞི་དང་མཚམས་བཞི་ཀུན་ཏུ་ལྷ་གནས་པ་ཡིན་ན། བུམ་པ་མཚན་ཉིད་དང་ལྡན་པ། ཁ་རྒྱན་དང༌། བཅུད་ལ་སོགས་པ་སྤྱི་དང་མཐུན་པར་བཤམ་པ་བཅུ་བཤམ་སྟེ། དབུས་ཀྱི་བུམ་པའི་ནང་དང༌། དེའི་མཚན་མའི་གནས་སུ་
གཙོ་བོ་ཡབ་ཡུམ་དེ་བཞིན་དུ་ཤར་གྱིས་བུམ་པར་ཤར་གྱི་ལྷ་རྣམས་ཤར་ལྷོའི་བུམ་པར་ཤར་ལྷོའི་ལྷ་རྣམས་ཆོ་ག་གསུམ་གྱིས་བསྐྱེད་པ་ནས། བྱང་ཤར་གྱི་བུམ་པར་བྱང་ཤར་གྱི་ལྷ་རྣམས་ཆོ་ག་གསུམ་གྱིས་བསྐྱེད་ནས་ལས་བུམ་དུ་བདུད་རྩི་འཁྱིལ་པ་སོགས་
ལས་ཐམས་ཅད་པ་བསྐྱེད་དེ། དབང་བསྐུར་རྒྱས་གདབ་བཟླས་པ་ལ་སོགས་རང་རང་གི་གཞུང་བཞིན་བྱའོ། །བཟླས་པའི་དམིགས་པ་ནི། ལྷ་རང་རང་གི་ཐུགས་ཀའི་ས་བོན་ལ་བསྐོར་བའི་སྔགས་འཕྲེང་ལས་འོད་འཕྲོས་པས་སངས་རྒྱས་དང་བྱང་ཆུབ་སེམས་

དཔའ་ཐམས་ཅད་ཀྱི་ཡེ་ཤེས་ཀྱི་བདུད་རྩི་བཀུག་སྟེ་བུམ་པའི་ཆུ་ལ་ཐིམ་པར་བསམ་པའོ། །བསྡུ་ན་བུམ་པ་གཉིས་སམ་གཅིག་ཏུའང་ལྷག་གནས་དེ་ལྟར་བྱའོ། །འདིར་ཁ་ཅིག་ལྷའི་བུམ་པར་ལྷ་རྣམས་བསྐྱེད་ནས་བཟླས་པ་སོགས་བྱ། ཁྲུས་
བུམ་བརྒྱད་དུ་ལྷ་མི་བསྐྱེད་པར་དྲིའི་བུམ་པ་ལ། ཨོཾ་གེནྡྷ་སྣ་ན་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཤྲཱི་ཧཱུཾ། ཞེས་དང༌། དེ་བཞིན་དུ་གནྡྷེའི་གནས་སུ་མངར་གསུམ་གྱི་ལ་དྲི་མ་དྷུ་དང༌། ཞོ་ཡི་ལ་ད་དྷི་དང༌། འབྲས་བུའི་ལ་ཕ་ལ་དང༌། འབྲུའི་ལ་བྲུ་ཧི་དང༌། འབྲས་
ཡོས་ཀྱིས་ལ་བྫ་དང༌། སྨན་གྱི་ལ་ཨོ་ཥ་དྷི་དང༌། རིན་པོ་ཆེའི་ལ་མ་ཎི་རྣམས་བཅུག་ལ་ཉི་ཤུ་རྩ་གཅིག་རེ་བཟླ། ཐུན་མོང་དུ་གཙུག་ཏོར་རྣམ་རྒྱལ་དང༌། གཙུག་ཏོར་གཞན་གྱིས་མི་ཐུབ་པ་དང་། བཀྲ་ཤིས་ཞི་བའི་སྔགས་རྣམས་བཟླས་སོ། །ཞེས་གསུངས་སོ། །
དྲི་མ་བཀྲུ་བའི་ཁྲུས་བུམ་བརྒྱད་བྱེད་ན། རང་རང་གི་བུམ་པའི་མིང་དང་མཐུན་པའི་དྲི་དང༌། མངར་གསུམ་ལ་སོགས་པའི་རྫས་རྣམས་བུམ་པའི་ནང་དུ་གཞུག་གོ། རབ་གནས་རྒྱས་པ་ལ་སྟ་གོན་དང༌། དངོས་གཞི་དང༌། མཇུག་གི་ཆོ་ག་གསུམ་ལས། དང་
པོ་སྡོམས་ནི། རྟེན་བསྐྱེད་པ་དང་དཀྱིལ་འཁོར་གཞུག  །ཁྲུས་སྟེགས་བརྒྱན་ཞིང་ཁྲུས་དཀྱིལ་འདྲི། །སྟན་ལ་རྟེན་བཞག་ཆུ་བཞི་དབུལ། །གཏོར་མ་ཡུངས་ཆུ་ཁམ་ཕོར་ལྕི། །ཟན་ཆང་རས་ཀྱིས་བྱབས་ནས་ནི། ཉེ་རེག་མཆོད་བདུག་སྦྱང་བའོ། །སྙན་མནན་བདུད་རྩི་
བ་བྱུང་ཆུ། །ཤིང་ཤུན་འབྲུ་མར་སྐྱུ་རུ་ར། །ཡུང་བ་དྲི་ལྔའི་ཕྱེ་མ་རྣམས།  །རུང་སྔོན་པིར་གྱིས་བྱུགས་ནས་སུ། །ལྷ་རྣམས་སྤྱན་དྲངས་བཀྲ་ཤིས་གླུ། །སྔོན་བྱས་ལྷ་ཡི་བུམ་པའི་ཆུས། །བཀྲུ་དབྱི་དྲི་དང་གོས་རྒྱན་ཁྲུས། །ལྷ་རྣམས་སྤྱན་དྲངས་མཆོད་གསོལ་གདབ། །

མཆོད་ཕྱག་བསྟོད་གཤེགས་སྙན་གསན་ནོ། །གནས་ལྔར་དྲི་བྱུག་མཆོད་ནས་ནི། །ལག་པས་རེག་ཅིང་སྔགས་བཟླས་བསྲུང༌། །གཏོར་མ་བཏང་བ་སྟ་གོན་ནོ། །དེ་ལ་རྟེན་བསྐྱེད་པ་ནི། ལས་ཐམས་ཅད་པའི་སྔགས་དང་དེའི་བུམ་པའི་ཆུས་བསངས། ཤཱུ་ནྱ་ལ་སོགས་
པས་སྟོང་པར་སྦྱངས་པའི་རྗེས་སུ་སྟོང་པའི་ངང་ལས་པོ་ཏི་རྣམས་པདྨ་དང་ཉི་མའི་སྟེང་དུ་ཧྲཱིཿ དམར་པོ་ལས་བྱུང་བའི་པདྨ་ཧྲཱིཿས་མཚན་པ་དེ་ཡོངས་སུ་གྱུར་པ་ལས་སྣང་བ་མཐའ་ཡས་གོས་དཀར་མོས་འཁྱུད་པ་དེ་ཡོངས་སུ་གྱུར་པ་ལས་སྣང་བ་མཐའ་ཡས་ཡབ་
ཡུམ་གཟུགས་བརྙན་དུ་ཤར་བའི་ཡིག་འབྲུར་བསམ། མཆོད་རྟེན་དང་གཙུག་ལག་ཁང་ལ་སོགས་པ་རྣམས་པདྨ་དང་ཟླ་བའི་སྟེང་དུ་བྷཱུཾ་དཀར་པོ་ལས་སྐྱེས་པའི་འཁོར་ལོ་རྩིབས་བརྒྱད་པ་བྷྲུཾ་གྱིས་མཚན་པ་ལས་བྱུང་བའི་རྣམ་པར་སྣང་མཛད་སྤྱན་མས་
འཁྱུད་པ་དེ་ཡོངས་སུ་གྱུར་པ་ལས་རྣམ་སྣང་ཡབ་ཡུམ་གཟུགས་བརྙན་དུ་ཤར་བའི་མཆོད་རྟེན་དང་གཙུག་ལག་ཁང་ལ་སོགས་པར་བསམ། དེ་ལས་གཞན་པའི་རྟེན་ངོ་ཤེས་པ་རྣམས་རང་རང་གི་གདན་གྱི་སྟེང་དུ་རང་རང་གི་ས་བོན་དང་ཕྱག་མཚན་ཡོངས་
སུ་གྱུར་པ་ལས་རང་རང་གི་སྐུར་བསྐྱེད། ངོ་མ་ཤེས་པ་དང༌། བསྐྱེད་ཆོག་མི་ཤེས་པ་རྣམས་ཆོ་ག་གསུམ་གྱིས་རྡོ་རྗེ་འཆང་གི་སྐུར་བསྐྱེད་པའམ། ཡང་ན་འདུས་པར་བསྐྱེད་ལ། གོས་སར་པ་དམར་པོ་ལ་སོགས་པས་གཡོག་ཅིང་མེ་ཏོག་དང་ལྡན་པར་རོ། །
དཀྱིལ་འཁོར་བརྟན་པ་ནི། ཨོཾ་ཏཥྛི་བཛྲ་ཧོཿ ཞེས་བརྗོད་ཅིང་རབ་ཏུ་གནས་བྱའི་ལྷ་རྣམས་དཀྱིལ་འཁོར་གྱི་ནང་དུ་ཞུགས་པར་བསམ། ཨོཾ་སྥ་ར་ཎ་བཛྲ་ཧོཿ ཞེས་བརྗོད་ཅིང་རབ་ཏུ་གནས་བྱའི་ལྷ་རྣམས་ཀྱིས་དཀྱིལ་འཁོར་པ་ལ་མེ་ཏོག་དོར་བར་

བསམ་ཞིང་སྔར་གཡོགས་པའི་གོས་བསལ། དེའང་ཆོ་ག་རྣམས་དཀྱིལ་འཁོར་གྱི་གཙོ་བོས་མཛད་པར་བསམས་ལ་དངོས་སུ་སློབ་དཔོན་རང་གིས་བྱ་ཞིང༌། ཆས་སུ་ཞུགས་པ་ནས་ལྷ་ངོ་བསྟན་པའི་བར་ཇི་ལྟར་རིགས་པའམ།
ཡང་ན་མེ་ཏོག་དོར་བ་ནས་ལྷ་ངོ་བསྟན་པའི་བར་རམ། ཡང་ན་མེ་ཏོག་དོར་བ་མེད་པར་སློབ་མ་དཀྱིལ་འཁོར་དུ་འཇུག་པ་བཞིན་དུ་དཀྱིལ་འཁོར་དུ་འཇུག་པའི་སྐོར་ཅི་རིགས་པ་རྣམས་བྱའོ། །མེ་ཏོག་དོར་བ་མེད་ན་ལྷ་ངོ་བསྟན་མི་དགོས་སོ། །ཁྲུས་སྟེགས་
བརྒྱན་ཅིང་བྲི་བ་ནི། ཡོངས་སུ་བརྟགས་པ་དེ་སྦྱངས་པའི་གནས་སུ་ཙནྡན་ལ་སོགས་པའི་ཆུ་ལ་ལས་ཐམས་ཅད་པ་བཟླས་པས་བྱུག། ཨ་ཀ་རུ་ལ་སོགས་པའི་དྲི་བཟང་པོས་བྱུག་ཅིང༌། མེ་ཏོག་སིལ་མ་བཀྲམ་པི་ཝང་དང༌། གླིང་བུ་དང༌། རྫ་རྔ་ལ་
སོགས་པའི་རོལ་མོའི་ཆ་བྱད་དང་། འོག་ཏུ་དགོས་པའི་ཚོགས་ཆས་རྣམས་ལེགས་པར་བསགས་སྔར་རབ་གནས་བྱས་པའི་རྟེན་བྱིན་རླབས་ཅན་བཞུགས་སུ་གསོལ། དེའི་ཕྱོགས་གཅིག་ཡིད་དུ་འོང་བའི་གནས་སུ་ས་སེལ་ལ་སོགས་པའི་ཉེས་
པ་དང་བྲལ་བའི་ས་ལས་བྱས་པའམ། སོ་ཕག་ལ་སོགས་པའི་ལས་བྱས་པའི་ཁྲུས་སྟེགས་གྲུ་བཞི་པ། རྒྱར་ཁྲུ་བཞི་པ། དཔངས་སུ་ཁྲུ་གཅིག་གམ་གཉིས་ཡོད་པ་བྱ། དེའི་དབུས་སུ་སྒོ་ནུབ་ཏུ་བསྟན་པའི་རེ་ཁཱ་གྲུ་བཞི་པ་ཞིག་གིས་
བསྐོར་བའི་སྣ་ཚོགས་པདྨ་འདབ་བརྒྱད་རྡུལ་ཚོན་ལ་སོགས་པས་བྲིའོ། །ཡང་ན་རྟ་བབས་མེད་པའི་སྒོ་ནུབ་ཏུ་བསྟན་པའི་གྲུ་བཞི་པའི་དབུས་སུ་ཆུད་པའམ། ཡང་ན་དཀྱིལ་འཁོར་གྱི་ཕྱེད་ཀྱི་ཚད་ཀྱི་གྲུ་བཞི་པ།  སྒོ་བཞི་པ། རིམ་པ་གཉིས་

པ། རྟ་བབས་མེད་པ་སྟེ། སྣམ་བུའི་ཤར་ལ་སོགས་པའི་ཕྱོགས་བཞིར། འཁོར་ལོ། རིན་པོ་ཆེ། པདྨ། རལ་གྲི། མཚམས་བཞིར། ཡུམ་བཞིའི་མཚན་མ་དང༌། དབུས་སུ་སྣ་ཚོགས་པདྨ་འདབ་མ་བརྒྱད་པ་འབྲིའོ། །བུམ་པ་བསྒྲུབ་པའི་ཚེ་བུམ་པ་
རྣམས་པདྨའི་ལྟེ་བ་དང་འདབ་མ་རྣམས་ལ་བཞག་ལ་ཕྱིས་ཁྲུས་གསོལ་བའི་ཚེ་པད་འདབ་ཀྱི་ཕྱི་རོལ་ཏུ་བཞག་གོ། དེ་རྣམས་ཀྱི་སྟེང་དུ་བླ་བྲེ་བྲེས་ཤིང་གོས་ཟུང་དང་དྲིལ་བུ་གཡེར་ཁ་དཔྱངས་པ་ལ་སོགས་པས་ཁྲུས་སྟེགས་བསྐོར། ཁྲུས་སྟེགས་
རྩིག་པ་མ་གྲུབ་ན། རྡུལ་ཚོན་གྱིས་སྔར་ལྟར་འབྲིའོ། །མདོར་ན་ཁྲུས་དཀྱིལ་གསུམ་གང་བྲིའང་ནང་དུ་སྣ་ཚོགས་པདྨ་དེའི་ཕྱི་རོལ་ཏུ་ལྷ་སྣམ་དེ་གཉིས་ཀྱི་བར་དུ་རེ་ཁས་བཅད་པ་འབྲིའོ། །གང་ཡང་མ་གྲུབ་ན་ནི་བསྒོམས་པས་ཀྱང་ཆོག་གོ། སྟན་ལ་རྟེན་
བཞག་ཆུ་བཞི་དབུལ་བ་ནི། དེ་ནས་ཟླ་བའི་དཀྱིལ་འཁོར་བྲིས་པའི་རས་ལ་སོགས་པ་ཁྲུས་དཀྱིལ་གྱི་པདྨའི་སྟེང་དུ་བཞག་པའམ། བཞག་པར་མོས་ལ། རྟེན་སྤྱན་དྲང་དུ་རུང་བ་རྣམས་དེའི་སྟེང་དུ་བཞུགས་སུ་གསོལ་ལ་ཆི་བཞི་དབུལ་ལོ། །རྒྱས་
པ་ལ་མོས་ན། ཁྲོ་བོ་སྤྱན་དྲང་པ་ནས་བསྟོད་པའི་བར་རྣམས་བྱ་སྟེ། དེའི་ཚུལ་ཡང༌། ཧཱུཾ། ཡི་ཤེས་བསྐལ་པ་མེ་ལྟར་འབར་བའི་འོད། །མ་རིག་འདོད་པའི་མུན་ཁམས་ཐམས་ཅད་བསྲེག །ཞེ་སྡང་གཤིན་རྗེའི་འཇིགས་པ་ཐམས་ཅད་འཇོམས། །
དཔའ་བོ་ཆེན་པོ་དཔའ་མཚན་སྟག་ལྤགས་ཅན། །ལོག་འདྲེན་སྲིན་པོའི་མཐའ་གནོན་དགྲ་འདུལ་བ། །རིག་པའི་རྒྱལ་པོ་ཁྲོ་བོ་བཞུགས་སུ་འཚལ། །ལོག་འདྲེན་འདུལ་བའི་སླད་དུ་སྤྱན་འདྲེན་ན། །འགྲོ་བའི་དོན་དུ་མཆོད་ཕྱིར་གཤེགས་སུ་གསོལ། །རང་

གི་ཐུགས་ཀའི་ས་བོན་ལས་འོད་ཟེར་འཕྲོས་པས་ཁྲོ་བོའི་ཚོགས་རྣམས་སྤྱན་དྲངས་ཏེ་མདུན་གྱི་ནམ་མཁར་བཞུགས་པར་གྱུར།  ཨོཾ་བཛྲ་མཧཱ་ཀྲོ་དྷ་རཱ་ཛ་ས་པ་རི་ཝཱ་ར་ཨརྒྷཾ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཤྲི་ཡེ་ཨཱཿ ཧཱུཾ། 
ཞེས་མཆོད་ཡོན་དང་དེ་བཞིན་དུ་ཞབས་བསིལ་ནས་རོལ་མོའི་བར་རྣམས་ཀྱིས་མཆོད། །ཧཱུཾ། ཆོས་ཉིད་སྟོང་པ་གཉིད་མེད་དང་ཉིད་ལས། །འཇིག་རྟེན་སྤྱོད་པའི་ཚུལ་ཡང་མི་སྤོང་ཞིང༌། །ཐབས་ལ་མཁས་པས་འཇིགས་བྱེད་སྐུར་སྟོན་པའི། །ཁྲོ་
ཆེན་འབར་བའི་ཚོགས་ལ་ཕྱག་འཚལ་ལོ། །ཡེ་ཤེས་ཞི་བའི་ངང་ལས་མ་གཡོས་ཀྱང་། །སྐུ་ཡི་ཆ་ལུགས་ཟ་བྱེད་རྔམས་སྟབས་ཅན། །གསུང་གི་ང་རོ་འབྲུག་སྟོང་ལྡིར་བའི་སྒྲས། །མ་ལུས་དབང་དུ་སྡུད་ལ་ཕྱག་འཚལ་ལོ། །ལྷག་པའི་ཡེ་ཤེས་རོལ་
པ་སྟོན་མཛད་ཅིང་། །བསྡིགས་པའི་མཚོན་ཆ་སྣ་ཚོགས་ཕྱག་ན་བསྣམས། །ཉོན་མོངས་དུག་ཆེན་རྩད་ནས་འཇོམས་མཛད་པའི། །སྦྲུལ་གདུག་རྒྱན་གྱིས་བརྒྱན་ལ་ཕྱག་འཚལ་ལོ། །བསྐལ་པའི་མེ་ལྟར་འབར་བའི་ཀློང་དཀྱིལ་ན། །དཔའ་བོའི་
སྟང་སྟབས་བརྐྱང་བསྐུམ་ཚུལ་གྱིས་བཞུགས། །ཉི་ཟླ་འབར་བའི་སྤྱན་གྱི་སྡང་མིག་གིས། །བགེགས་དཔུང་བསྲེག་པར་མཛད་ལ་ཕྱག་འཚལ་ལོ། །གཏུམ་ཆེན་དུས་མཐའི་མེ་ལྟར་གཟི་བརྗིད་འབར། །གློག་སྟོང་འགྱུ་འདྲའི་ཁྲོ་གཉེར་མཆེ་བ་གཙིགས། །
རྔམས་པའི་ང་རོ་འབྲུག་སྒྲ་སྟོང་བཞིན་སྒྲོགས། །ཁྲོ་རྒྱལ་བགེགས་ཚོགས་འདུལ་ལ་ཕྱག་འཚལ་ལོ།  །འཇིགས་པའི་ཧཱུཾ་སྒྲ་ངེས་སྒྲོག་ཅིང༌། །བགེགས་རྣམས་མ་ལུས་འཇོམས་མཛད་པ། །དངོས་གྲུབ་ཐམས་ཅད་སྩོལ་བའི་ལྷ། །འགེགས་ཀྱི་དགྲ་

ལ་ཕྱག་འཚལ་ལོ། །དེ་ནས་གཏོར་མ་རང་རང་གི་སྒྲུབ་ཐབས་བཞིན་བྱིན་གྱིས་བརླབས་ཏེ། རང་གི་ཐུགས་ཀའི་ས་བོན་ལས་འོད་ཟེར་འཕྲོས་པས་རབ་ཏུ་གནས་པ་ལ་བར་དུ་གཅོད་པའི་བགེགས་ཀྱི་ཚོགས་ཐམས་ཅད་བཀུག་པར་གྱུར། ཨོཾ་སརྦ་བིགྷྣཱན་ན་
ན་མཿ་སརྦ་ཏ་ཐཱ་ག་ཏེ་བྷྱོཿབི་ཤྭ་མུ་ཁེ་བྷྱཿསརྦ་ཐཱ་ཁཾ་ཨུདྒ་ཏེ་སྥ་ར་ཎ་ཨི་མཾ་ག་ག་ན་ཁཾ་བ་ལིཾ་ཏ་ཡེ་སྭཱ་ཧཱ། ཞེས་ལན་གསུམ་གྱིས་བསྔོས་ལ། སངས་རྒྱས་ཀྱི་བདེན་པ་དང༌། ཆོས་ཀྱི་བདེན་པ་དང༌། དགེ་འདུན་གྱི་བདེན་པ་དང་། རྗེ་བཙུན་བླ་མ་རྣམས་ཀྱི་བདེན་
པ་དང༌། དེ་བཞིན་གཤེགས་པ་དང་། རྡོ་རྗེ་དང་། རིན་པོ་ཆེ་དང༌། པདྨ་དང༌། ལས་ཀྱི་རིགས་སུ་ཞུགས་པ་ཐམས་ཅད་དང་། སྙིང་པོ་དང༌། ཕྱག་རྒྱ་དང་། གསང་སྔགས་དང༌། རིག་སྔགས་ཀྱི་ལྷའི་ཁྱད་པར་ཐམས་ཅད་ཀྱི་བདེན་པ་དང༌། དཔལ་མགོན་དམ་པ་
ཆོས་སྐྱོང་བའི་སུང་མ་རྣམས་ཀྱི་བདེན་པ་དང༌། བདེན་པའི་བྱིན་གྱི་རླབས་ཀྱིས་བདེ་བར་གཤེགས་པའི་སྐུ་གསུང་ཐུགས་ཀྱི་རྟེན་རབ་ཏུ་གནས་པ་ལ་བར་དུ་གཅོད་པར་རྩོམ་པའི་བགེགས་ཀྱི་ཚོགས་ཡང་ཡིན་པ་དེ་དག་ཐམས་ཅད་མཆོད་སྦྱིན་གྱི་གཏོར་མ་རྒྱ་ཆེན་
པོ་འདིས་ཚིམ་པར་གྱིས་ལ་ཞི་བའི་སེམས་དང་ལྡན་པས་རང་རང་གི་གནས་སུ་སོང་ཞིག །གལ་ཏེ་མི་འགྲོ་ན་ཁྲོ་བོའི་ཡེ་ཤེས་ཀྱི་རྡོ་རྗེ་མེ་རབ་ཏུ་འབར་བས་མགོ་བོ་རྣམ་པ་བརྒྱར་འགས་པར་འགྱུར་རོ། ཞེས་བརྗོད་དེ། ཧཱུཾ་བཞི་པ་བཟླས་ཤིང་ཁྲོ་བོའི་ཚོགས་ཀྱིས་
བགེགས་རྣམས་བཙོ་མས་པར་བསམ་གཏོར་མ་རྟེན་ལ་ཕྱིར་བསྐོར་ཏེ། ཕྱིར་དོར་ལ་གུ་གུལ་གྱི་དུད་པས་བདུག་ཡུངས་ཀར་གྱིས་བྲལ། ཚམ་རྔམ་དང་རོལ་མོའི་སྒྲ་དྲག་ཏུ་བྱའོ། །དེ་ནས་ཡུངས་ཀར་དང་ཆུ་དང་ཁམ་ཕོར་དཀར་པོ་དང་རྩྭ་དུ་རྦའི་མྱུ་གུ་དང་བཅས་པའི་བ་

ལྕིའི་ཆང་བུ་དང་། ཟན་ཆང་དང་། སེང་རས་རྣམས་ལ་ཨོཾ་ཨཱཿ་བིགྷྣཱནྟ་ཀྲྀཏ་དྷཱུཾ་དང་ཧཱུཾ་ལན་བདུན་བཟླས་ལ། ཡུངས་ཀར་ལག་པ་གཡས་གཡོན་གྱི་ཁུ་ཚུར་གྱིས་བཟུང་ནས་སོ་སོར་ལན་གཉིས་གཡོན་དུ་བསྐོར་ཞིང༌། ཨོཾ་སརྦ་པཱ་པཾ་ད་ཧ་ན་བཛྲ་
ཡ་བཛྲ་སཏྭ་སྱ་སརྦ་པཱ་པཾ་ད་ཧ་སྭཱ་ཧཱ། ཞེས་བརྗོད་ཅིང་ཡུངས་ཀར་མེར་དོར། དེ་བཞིན་དུ་གཡས་སུ་བསྐོར་ནས་ཀྱང་དོར་རོ། །དེ་ནས་ཆུ་ནས་སེང་རས་ཀྱི་བར་རྣམས་ཀྱིས་གཡོན་དང་གཡས་སུ་བསྐོར་ནས་བྱབས་ཏེ་དོར། འོན་ཀྱང་ཁམ་ཕོར་ལ་སོགས་པ་མེར་
མི་དོར་རོ། །ཁམ་ཕོར་ནས་སེང་རས་ཀྱི་བར་དྲུག་པོ་རྣམས་རེ་རེའང་བཞི་བཞི་ཚང་བར་བྱའོ། །ཡང་ན་གཡས་དང་གཡོན་དུ་པད་ཀོར་བྱ་ཞིང༌། ཨོཾ་སརྦ་ཨཱ་བར་ཎ་ཤོ་དྷ་ཡ་ས་རྦ་པཱ་བི་ཤུདྡྷ་བཛྲ་ཧཱུཾ་ཕཊ་སྭཱ་ཧཱ། ཞེས་བརྗོད་ཅིང་ཡུངས་ཀར་ནས་སེང་རས་ཀྱི་བར་
གྱི་རྫས་རྣམས་ཀྱིས་རིམ་པ་ལྟར་གཡོན་དང་གཡས་སུ་བསྐོར་བའི་མཐའ་རེ་རེར་ཡང་འཁྱུད་པའི་ཚུལ་བྱས་ལ་སྔར་བཞིན་དོར་རོ། །དེ་ནས་ལག་པ་གཡོན་པར་ཆུ་གཙང་མ་བཟུང་ལག་པ་གཡས་པའི་གུང་མོ་དང་སྲིན་ལག་གིས་ཆུ་བླངས་ཏེ། རྟེན་རྣམས་ཀྱི་ཁ།
རྣ་བ། མིག། སྣ། ལག། ལྟེ། མགོ་རྣམས་སུ་རེག་ཅིང་ཉེ་རེག་བྱའོ། །དེ་ནས་གཙོ་བོའི་སྔགས་བརྗོད་ཅིང་རྟེན་རྣམས་ཀྱི་ཐུགས་ཀར་དྲི་བྱུག །མེ་ཏོག་དབུ་ལ་དབུལ་མཆོད་ཡོན་མདུན་དུ་དབུལ། མར་མེ་བསྐོར་བཞིན་པ་དང་། ཨོཾ་བཛྲ་ཨ་མྲྀ་ཏ་ཀུནྜ་ལི་ཧ་
ན་ཧ་ན་ཧཱུཾ་ཕཊ། ཅེས་པས་འཁྱིལ་པ་དང༌། ཧཱུཾ་ལན་བདུན་བཟླས་པའི་མར་དང་བཅས་པའི་སྤོས་དཀར་བསྲེགས་པས་བདུག་པར་བྱའོ། །དེ་རྣམས་སྦྱང་བའི་རིམ་པའོ། །དེ་ནས་སྔོན་ལོངས་མ་སྤྱད་པའི་རས་བཟང་པོ་ལ་དྲི་བཟང་པོས། ཨོཾ་ཧཱུཾ་ཏྲཱཾ་ཧྲཱིཿཨཱཿ

ཞེས་པའི་ས་བོན་ལྔ་བཀོད། །ཁ་ཅིག་འདིའི་སྐབས་སུ་ལྷ་རྣམས་ཀྱི་གནས་གསུམ་དུ་ཨོཾ་ཨཱཿ་ཧཱུཾ་གསུམ་འགོད་དོ། །ཁྲུས་བུམ་ལག་ཏུ་ཐོགས་ནས་ཐམས་ཅད་འགྲེངས་ཏེ་མགྲིན་ཅིག་ཏུ། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་
རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ་བདེ་བར་གཤེགས་པ་འཇིག་རྟེན་མཁྱེན་པ་སྐྱེས་བུ་འདུལ་བའི་ཁ་ལོ་བསྒྱུར་བ་བླ་ན་མེད་པ་ལྷ་དང་མི་རྣམས་ཀྱི་སྟོན་པ། དེ་ལ་ཡོ་བྱད་ཐམས་ཅད་དང་ལྡན་པའི་ཁྲུས་འདི་གསོལ་ལོ། །ནག་པོ་པས། རི་བོ་
ལྟར་ན་མཛེས་པ་ཡི། །ཡོན་ཏན་དམ་པའི་རྒྱན་ལྡན་པ། །མཆོད་གནས་རིན་ཆེན་འདི་དག་ལ། །བདག་གིས་ཁྲུས་འདི་གསོལ་བར་བགྱི། །མ་རིག་འཇོམས་པའི་ཉི་མ་སྟེ། །སྲིད་པའི་ནད་ནི་སེལ་བའི་སྨན། །དམ་ཆོས་རིན་ཆེན་འདི་དག་ལ། །བདག་གིས་ཁྲུས་འདི་
གསོལ་བར་བགྱི། །ཆོས་ཀྱི་སྐུ་ཡི་བདག་ཉིད་ཅན། །མཆོག་གི་ཡོན་ཏན་གཟུགས་ཅན་གྱི།  །མཆོད་རྟེན་རིན་ཆེན་འདི་དག་ལ། །བདག་གིས་ཁྲུས་འདི་གསོལ་བར་བགྱི། །བསྐལ་པའི་མཐའ་ཡི་དངོས་འཇོམས་པ། །འཇིགས་བྱེད་མེ་ཡི་ཆ་བྱད་ཅན། །མགོན་
པོ་སྙིང་རྗེའི་སྟོབས་ལྡན་ལ། །བདག་གིས་ཁྲུས་འདི་གསོལ་བར་བགྱི། །མཆོག་ཏུ་ཚིམ་ཞིང་སྐལ་བཟང་བ། །དམ་པའི་བདུད་རྩིས་མཛེས་ཆ་བྱད། །དཔལ་ལྡན་བླ་མའི་སྐུ་འདི་ལ། །བདག་གིས་ཁྲུས་འདི་གསོལ་བར་བགྱི། །གདུལ་བྱའི་སེམས་ཅན་གང་དག་
ལ། །རྒྱལ་བའི་སྤྲུལ་སྐུ་མང་པོ་ཡི། །ཆ་བྱད་ལྷ་ཡི་རྣམ་པ་ནི། །སྙིང་རྗེ་ཡིས་ནི་དེས་གང་བ། །རྟག་ཏུ་ཕན་དང་བདེ་མཛད་པ། །མཆོག་ཏུ་དུལ་བ་དེ་དག་ལ། །བདག་གིས་ཁྲུས་འདི་གསོལ་བར་བགྱི། །སངས་རྒྱས་གཟུགས་བརྙན་གནས་དང་ནི། །སློབ་

པའི་དགེ་འདུན་གནས་ཀྱི་ས། །གཙུག་ལག་ཁང་དང་གནས་གཞན་ལ། །བདག་གིས་ཁུས་འདི་གསོལ་བར་བགྱི། །ཞེས་སྙན་མནན་ལ། བདུད་རྩི་ལྔ་ནས་དྲི་ལྔའི་ཕྱེ་མའི་བར་གྱི་རྫས་བརྒྱད། དུར་སྔོན་གྱི་པིར་དང་བཅས་པ་ལ། འཁྱིལ་
པའམ་ལས་ཐམས་ཅད་པ་དང་ཧཱུཾ་ལན་བདུན་བཟླས་ཏེ། ཞོ་འོ་མ་མར་སྦྲང་རྩི་ཀ་ར་སྟེ་བདུད་རྩི་ལྔ་ཟངས་སྣོད་ན་གནས་པ་བའི་འོ་མ་ཞོ་མར་བའི་ལྕི་བ་ཆུ་སྟེ་བའི་རྣམ་ལྔ་དང༌། དྲི་ཞིམ་པོའི་ཆུ་དང༌། ནྱ་གྲོ་དྷ་དང༌། ཨུ་དུམ་ཝ་ར་དང༌། པ་ལཀྵ་དང༌། པིསྥ་ལ་
དང༌། གྷནྜ་མུ་ཏྲ་སྟེ། འོ་མ་ཅན་གྱི་ཤིང་ལྔའི་ཕྱེ་མ་འཁར་བའི་སྣོད་ན་གནས་པ་དུ་རྦའི་པིར་གྱིས་བླངས་ཏེ། ཨོཾ་སརྦ་ཏ་ཐཱ་ག་ཏ་ཀཱ་ཡ་བི་ཤོ་དྷ་ནེ་སྭཱ་ཧཱ། ཨོཾ་ཧཱུཾ་ཏྲཱཾ་ཧྲཱིཿ ཨཱཿཞེས་བརྗོད་ཅིང་སྐུ་གཟུགས་སོགས་དངོས་སམ་མེ་ལོང་ལ་གཟུགས་བརྙན་
ཤར་བ་ལ་བྱུག དྲི་ཞིམ་པོའི་འབྲུ་མར་དང༌། སྐྱུ་རུ་རའི་ཕྱེ་མ་དང༌། ཡུང་བའི་ཕྱེ་མ་དང༌། ཙནྡན་དཀར་དམར། ཨ་ཀ་རུ། གུར་ཀུམ། གྲན་ཐི་ཀ་སྟེ་ལྔའམ། གུར་ཀུམ། ཨ་ཀ་རུ། གླ་རྩི། ག་པུར། ཙནྡན་ཏེ་དྲི་ལྔའི་ཕྱེ་མ་རྣམས་འཁར་བའི་སྣོད་ན་
གནས་པ་པིར་གྱིས་བླངས་ཏེ། ཀཱ་ཡ་བི་ཤོ་དྷ་ནེ་དང༌། ཨོཾ་ཧཱུཾ་ཏྲཱི་ཧྲིཿ ཨཱཿ ཁཾ་ཞེས་བརྗོད་ཅིང་སྔར་ལྟར་བྱུག་གོ། དེ་ནས་རང་གི་ཐུགས་ཀའི་ས་བོན་ལས་འོད་ཟེར་འཕྲོས་པས་གཤེགས་པ་དང་གཤེགས་མ། སེམས་དཔའ་དང༌། སེམས་མ། 
ཁྲོ་བོ་དང༌། ཁྲོ་མོའི་ཚོགས་མདུན་གྱི་ནམ་མཁར་སྤྱན་དྲངས། དེ་བཞིན་གཤེགས་པ་རྣམས་ཀྱིས་དབང་བསྐུར་བའི་དགོངས་པ་མཛད། སྤྱན་མ་ལ་སོགས་པའི་ལྷ་མོ་རྣམས་ཀྱིས་བདུད་རྩིས་གང་བའི་བུམ་པ་དཀར་པོས་དབང་བསྐུར། གཟུགས་

རྡོ་རྗེ་མ་ལ་སོགས་པས་བཀྲ་ཤིས་བརྗོད། ཁྲོ་བོ་རྣམས་ཕྱོགས་མཚམས་སུ་འཁོད་ནས་བགེགས་བསྐྲད་པར་བསམས་ལ། བཀྲ་ཤིས་གང་ཞིག་སེམས་ཅན་ཀུན་གྱི་སྙིང་ལ་གནས། །ཀུན་གྱི་བདག་ཉིད་དམ་པའི་རིགས་རྣམས་ཀྱི་ནི་རྗེ། །མ་ལུས་སེམས་
ཅན་སྐྱེད་བྱེད་བདེ་བ་ཆེན་པོ་སྟེ། །བཀྲ་ཤིས་དེས་ནི་དེ་རིང་ཁྱོད་ལ་དབང་རབ་བསྐུར། །བཀྲ་ཤིས་གང་ཞིག་མ་ལུས་རྡོ་རྗེའི་རིགས་དང་ལྡན། །སྡང་བས་ཟིལ་མནན་སྐྱེ་བོ་ཡོངས་སུ་སྦྱོང་བྱེད་པ། །མི་བསྐྱོད་མགོན་པོ་ཞེས་བྱར་མཚན་གསོལ་དེ་ཡི་ནི། །བཀྲ་ཤིས་
དེས་ནི xxx། བཀྲ་ཤིས་གང་ཞིག་མཐའ་དག་འཁོར་ལོའི་རིགས་དང་ལྡན། །རྣམ་པར་སྣང་མཛད་འཁོར་བའི་སྡུག་བསྔལ་རྟག་འཕྲོག་ཅིང༌། །རྨོངས་པས་ཟིལ་མནན་སྐྱེ་བོ་ཡོངས་སུ་སྦྱོང་མཛད་པ། །བཀྲ་ཤིས་དེས xxx། །བཀྲ་ཤིས་གང་ཞིག་མ་ལུས་རིན་ཆེན་
རིགས་དང་ལྡན། །ཕོངས་པའི་སྡུག་བསྔལ་གྲོལ་བར་ཡོངས་སུ་རབ་བརྩོན་ཞིང༌། །ཁེངས་པས་ཟིལ་མནན་འགྲོ་བ་ཡོངས་སུ་སྦྱོང་མཛད་པ། །བཀྲ་ཤིས་དེས xx། །བཀྲ་ཤིས་གང་ཞིག་མ་ལུས་པདྨའི་རིགས་དང་ལྡན། །འཇིག་རྟེན་དབང་ཕྱུག་སྲིད་པའི་དྲ་བ་འཇོམས་
པ་པོ། །ཆགས་པས་ཟིལ་མནན་འགྲོ་བ་ཡོངས་སུ་སྦྱོར་མཛད་པ། །བཀྲ་ཤིས༌དེས xxx། བཀྲ་ཤིས་གང་ཞིག་མ་ལུས་ལས་ཀྱི་རིགས་དང་ལྡན། །བརྩེ་བའི་བདག་ཉིད་ལོག་པར་ལྟ་བ་ངེས་པར་སྤོང་། །དེ་སྦྱོང་ཐབས་སྟོན་དེ་ནི་ཀུན་ནས་སེལ་མཛད་པ། །བཀྲ་ཤིས་དེས་ནི་
དེ་རིང་ཁྱོད་ལ་དབང་རབ་བསྐུར། །ཞེས་བཀྲ་ཤིས་ཀྱི་གླུ་སྔོན་དུ་བརྗོད་ནས། ཇི་ལྟར་བལྟམས་པ་ཙམ་གྱིས་ནི། །ཞེས་པ་ནས། ས་མ་ཡ་ཤྲི་ཡེ་ཞེས་དང་། ཨོཾ་ཨཱཿ་བཛྲ་སཏྭ་ཧཱུཾ་ཧཱུཾ་སྭཱ་ཧཱ། གཙོ་བོའི་བུམ་པས་དངོས་སམ་མེ་ལོང་ལ་གཟུགས་

བརྙན་ཤར་བ་ལ་བཀྲུའོ། །སྔགས་གཉིས་པོ་འདི་ཚིགས་བཅད་འོག་མ་བརྒྱད་ཀྱི་མཐར་ཡང་བརྗོད་དོ། །དེ་ནས་ཤར་གྱི་བུམ་པས། ཁྱོད་ནི་སྦྱིན་པའི་རང་བཞིན་ཆུ། །སེར་སྣའི་དྲི་མ་སྦྱོང་མཛད་ཅིང༌། །གཏོང་བ་དྲི་ཡིས་ལེགས་བསྒོས་
ཆུ། །ཁྲུས་ལེགས་མཛད་ལ་ཕྱག་འཚལ་ལོ། །ཞེས་བཀྲུའོ། །ཁྱོད་ནི་ཚུལ་ཁྲིམས་རང་བཞིན་ཆུ། །ཁྲིམས་འཆལ་དྲི་མ་སྦྱོང་མཛད་ཅིང༌། །ཚུལ་ཁྲིམས་དྲི་ཡིས་ལེགས་བསྒོམ་པ། །ཁྲུས་ལེགས་མཛད་ལ་ཕྱག་འཚལ་ལོ། །ཞེས་ཤར་ལྷོའི་བུམ་པས་
བཀྲུ། ཁྱོད་ནི་བཟོད་པའི་རང་བཞིན་ཆུ། །ཞེ་སྡང་དྲི་མ་སྦྱོང་མཛད་ཅིང༌། །བྱམས་པ་དྲི་ཡིས་ལེགས་བསྒོམ་པ། །ཁྲུས་ལེགས་མཛད་ལ་ཕྱག་འཚལ་ལོ། །ཞེས་ལྷོའི་བུམ་པས་བཀྲུ། ཁྱོད་ནི་བརྩོན་འགྲུས་རང་བཞིན་ཆུ། །ལེ་ལོའི་དྲི་མ་སྦྱོང་མཛད་
ཅིང༌། །བརྩོན་འགྲུས་དྲི་ཡིས་ལེགས་བསྒོམ་པ། །ཁྲུས་ལེགས་མཛད་ལ་ཕྱག་འཚལ་ལོ། །ཞེས་ལྷོ་ནུབ་ཀྱི་བུམ་པས་བཀྲུ། ཁྱོད་ནི་བསམ་གཏན་རང་བཞིན་ཆུ། །རྣམ་གཡེང་དྲི་མ་སྦྱོང་མཛད་ཅིང༌། །ཏིང་འཛིན་དྲི་ཡིས་ལེགས་བསྒོམ་ཆུ། །ཁྲུས་ལེགས་
མཛད་ལ་ཕྱག་འཚལ་ལོ། །ཞེས་ནུབ་གྱི་བུམ་པས་བཀྲུ། ཁྱོད་ནི་ཤེས་རབ་རང་བཞིན་ཆུ། །ཤེར་འཆལ་དྲི་མ་སྦྱོང་མཛད་ཅིང༌། །ཡེ་ཤེས་དྲི་ཡིས་ལེགས་བསྒོམ་ཆུ། །ཁྲུས་ལེགས་མཛད་ལ་ཕྱག་འཚལ་ལོ། །ཞེས་ནུབ་བྱང་གི་བུམ་པས་བཀྲུ། ཆུ་བོ་དྲུག་
གི་ཁྲུས་མཛད་པས། །དྲི་མ་རྣམ་དྲུག་སྦྱོང་བྱེད་ཅིང༌། །རྒྱ་ཆེན་ཡོན་ཏན་དྲུག་ལྡན་པའི། །ཁྲུས་ལེགས་མཛད་ལ་ཕྱག་འཚལ་ལོ། །ཞེས་བྱང་གི་བུམ་པས་བཀྲུ། གང་ལ་ཉེས་པ་མི་མངའ་ཞིང༌། །ཡོན་ཏན་ཐམས་ཅད་དང་ལྡན་པ། །སངས་རྒྱད་དེ་ལ་

ཐར་དོན་དུ། །དད་པས་བདག་གིས་ཁྲུས་གསོལ་ལོ། །ཞེས་བྱང་ཤར་གྱི་བུམ་པས་བཀྲུ། དེ་ནས་སྐུ་མཆོག་རྣམ་དག་ལྟ་བས་མི་ངོམས་ལ། །ངོ་མཚར་སྐྱོན་བྲལ་མཁའ་དཀྱིལ་ཉི་གསལ་འདྲ། །ཆོས་ཀྱི་སྐུ་ལ་དྲི་མ་མི་མངའ་ཡང༌། །སྲི་ཞུ་བཀུར་སྟི་རིམ་གྲོའི་
ཚུལ་ཙམ་དུ། །ཆུ་གཙང་སྨན་སྤོས་འོ་མ་འདག་ཆལ་ཆུས། །འགྲོ་བའི་ལུས་སེམས་སྡུག་བསྔལ་ནད་བསལ་ཏེ། །ཉེས་པའི་སྐྱོན་བྲལ་འགྲོ་བའི་ཡིད་འོང་བ། །དམ་པའི་སྐུ་མཆོག་བདག་གིས་ཐོབ་པར་ཤོག །ཅེས་བརྗོད། དེ་ནས༌། དེ་དག་སྐུ་ལ་མཚུངས་
པ་མེད་པའི་གོས། །གཙང་ལ་དྲི་རབ་བགོམ་པས་སྐུ་ཕྱིའོ། །ཨོཾ་ཧཱུཾ་ཏྲཱཾ་ཧྲཱིཿ ཨཱཿ སརྦ་ཏ་ཐཱ་ག་ཏ་ཀཱ་ཡ་བི་ཤོ་དྷ་ནེ་སྭཱ་ཧཱ། ཞེས་བརྗོད་ཅིང༌། སྔར་གྱི་རས་ཀྱིས་སྐུ་ཕྱིའོ། །དེ་ནས། བདེ་གཤེགས་སྐུ་གསུམ་དཔེ་དང་མཚན་མངའ་ཡང་། །འགྲོ་བའི་དོན་དུ་
གཟུགས་སྐུ་ཅིར་ཡང་གདའ། །རིན་ཆེན་དབྱིག་ལྟར་ཉེས་པའི་སྐྱོན་བྲལ་ཡང༌།  །འཇིག་རྟེན་སྲིད་ཞུ་གུས་པའི་ཚུལ་ཙམ་དུ། །སྡིག་མེད་རྒྱལ་བ་རྣམས་ཀྱིས་རབ་བསྔགས་པའི། །རས་མཆོག་འདི་ཡིས་རྒྱལ་བའི་སྐུ་ཕྱིས་པས། །ཉོན་མོངས་དུག་གསུམ་
སྒྲིབ་པ་ཀུན་བྱང་ནས། །སྐུ་གསུམ་དང་དུ་བདག་ཅག་འགྱུར་བར་ཤོག །ཅེས་བརྗོད། ཁྲུས་གསོལ་བའི་ཚེ། སྐབས་སྐབས་སུ་རོལ་མོའི་སྒྲ་ལ་སོགས་པ་མཆོད་པ་སྣ་ཚོགས་པ་བྱའོ། །བུམ་པ་ཐམས་ཅད་ནས་དུང་ཆོས་ལ་སོགས་པའི་སྣོད་དུ་
བསྡུས་ཏེ། བཀྲུའང་རུང་ངོ་། སྟོང་གསུམ་ཀུན་རུ་དྲི་མཆོག་འབྱུང་འགྱུར་བའི། །སྤོས་མཆོག་རྣམས་ཀྱིས་ཐུབ་དབང་རྣམས་ཀྱི་སྐུ། གསེར་སྦྱངས་གཙོ་མ་བྱི་དོར་བྱས་པ་ལྟར། །འོད་ཆགས་འབར་བ་དེ་དག་བྱུག་པར་བགྱི། ཨོཾ་བཛྲ་གནྡྷེ་

སྭཱ་ཧཱ། ཞེས་བརྗོད་ཅིང༌། གུར་ཀུམ་སོགས་དྲི་བཟང་པོ་ཏིལ་མར་དང་བཅས་པས་བྱུག་གོ། སྣ་ཚོགས་དབང་བོའི་གཞུ་ལྟར་རབ་བཀྲ་བ། །གང་ལ་རེག་ན་བདེ་བའི་རྒྱུར་གྱུར་པའི། །གོས་བཟང་རིན་ཆེན་བདག་བློ་སྦྱང་ཕྱིར་འབུལ། །
བཟོད་པ་དམ་པའི་གོས་ཀྱིས་བརྒྱན་པར་ཤོག །ཨོཾ་བཛྲ་ཝ་སྟྲ་ཡེ་ཨཱཿ་ཧཱུཾ་སྭཱ་ཧཱ། ཞེས་པས་ན་བཟའ་དང༌། བདེ་གཤེགས་སྐུ་མཆོག་མཚན་དང་དཔེ་བྱད་དང༌། །རིན་ཆེན་འོད་ཆགས་འབར་བས་སྐུ་བརྒྱན་ཞིང་། །བྱང་ཆུབ་ཕྱོགས་ཀྱི་རྒྱན་
གྱིས་མཛེས་ལགས་ཀྱང༌། །འཇིག་རྟན་བཀུར་སྟི་རིམ་གྲོའི་ཚུལ་ཙམ་དུ། །རིན་ཆེན་ཕྲེང་བ་སེ་མོ་དོ་ཤལ་དང༌། །རྒྱན་གྱི་དམ་པ་ཁྱད་པར་མཆོག་ཕུལ་བས། །བྱང་ཆུབ་མཆོག་གི་རྒྱན་དང་ལྡན་གྱུར་ནས། །བླ་མེད་ཐེག་པ་མཆོག་ལ་གནས་པར་ཤོག །
ཨོཾ་བཛྲ་ཨ་བྷ་ར་ཏྣ་ཝ་བུ་ཥ་ཎེ་སྭཱ་ཧཱ། ཞེས་པས་རྒྱན་གྱི་ཁྱད་པར་རྣམས་དབུལ་ལོ། །དེ་རྣམས་ནི་ཁྲུས་གསོལ་བའི་རིམ་པའོ། །ཁ་ཅིག་ཁྲུས་ཀྱི་སྙན་མནན་པའི་རྗེས་ལ་དྲིའི་ཏིལ་མར་རམ། མེད་ན་ཏིལ་མར་ལ་དྲི་བཟང་བཏང་པས་སྐུ་དངོས་སམ་མེ་ལོང་
ལ་དུ་རྦས་དྲུད་ཅིང༌། ཨོཾ་སརྦ་ཏ་ཐཱ་ག་ཏ་ཀཱ་ཡ་བི་ཤོ་དྷ་ནེ་སྭཱ་ཧཱ། ཞེས་བརྗོད་དེ། དེ་ཉིད་བརྗོད་ཅིང༌། ཤིང་ཤུན་ལྔའི་ཕྱེ་མས་དྲིལ་ཕྱིས་བྱས་ནས་དུ་རྦའི་པིར་གྱིས་དྲུད་ལ། འདི་ནི་ཁྲུས་མཆོག་དཔལ་དང་ལྡན། ཐུགས་རྗེའི་ཆུ་ནི་བླ་ན་མེད། །བྱིན་རླབས་
ཡེ་ཤེས་ཆུ་ཡིས་ནི། །ཅི་འདོད་དངོས་གྲུབ་སྩལ་དུ་གསོལ། །ཞེས་དང༌། ཨ་བྷི་ཥེ་ཀ་ཏའི་རྗེས་སུ། ཨོཾ་གནྡྷེ་ན་ནྣཱཔཱུ་ཛ་མེ་གྷ་ས་མུ་དྲ་སྤ་ར་ན་ས་མ་ཡ་ཤྲི་ཡེ་ཧཱུཾ། ཞེས་བརྗོད་ཅིང༌། དྲི་སྣ་ཚོགས་ཀྱི་བུམ་པས་བཀྲུས་པའི་རྗེས་སུ་སྔར་བཤད་པ་ལྟར་སྐུ་

ཕྱིའོ། །དེ་བཞིན་དུ་ཇི་ལྟར་བལྟམས་པ་ཙམ་ཞེས་པ་ནས། ཡེ་ཤེས་དྲི་ཡིས་ལེགས་བསྒོས་པ། །ཁྲུས་ལེགས་མཛད་ལ་ཕྱག་འཚལ་འདུད། །ཅེས་པའི་བར་གྱིས་ཚིགས་བཅད་བདུན་པོ་རེ་རེའི་ཐོག་མར་ལས་ཐམས་ཅད་པ་དང༌། ཨོཾ་ཧཱུཾ་ཏྲཱཾ་ཧྲཱིཿ ཨཱཿཞེས་
བརྗོད་ཅིང་བདུད་རྩི་ལྔ་ནས་དྲི་ལྔའི་ཕྱེ་མའི་བར་གྱི་རྫས་བདུན་པོ་རེ་རེ་དུ་རྦས་བྱུག་ཅིང་དྲུད་ལ་ཚིགས་བཅད་རེ་རེ་བརྗོད་པའི་རྗེས་སུ་ཨ་བྷི་ཥེ་ཀ་ཏ་ལ་ཨོཾ་དྲི་མ་དྷུ་ནས་ཨོཾ་མ་ནི་སྣ་ནཱ་ཞེས་སོགས་ཀྱི་སྔགས་བདུན་པོའི་རེ་རེ་རིམ་པ་བཞིན་བརྗོད་ཅིང༌། མངར་གསུམ་གྱི་
བུམ་པ་ནས་རིན་ཆེན་སྣ་ཚོགས་ཀྱི་བུམ་པའི་བར་གྱི་བུམ་པ་བདུན་པོ་རེ་རེས་བཀྲུ་ཞིང༌། བཀྲུ་བ་རེ་རེའི་མཐར་ཡང་སྐུ་ཕྱི་བ་རེ་རེ་བྱས་ནས་ཆུ་བོ་དྲུག་གི་ཞེས་སོགས་མན་གྱི་ཚིགས་བཅད་ཀྱི་མཐར་དྲི་སྣ་ཚོགས་ཀྱི་བུམ་པས་བཀྲུ་བར་མཛད་དོ། །ཡེ་ཤེས་པ་
སྤྱན་དྲང་བ་ནི། དེ་ནས་འོག་ནས་འབྱུང་བ་ལྟར་རབ་ཏུ་གནས་བྱའི་རྟེན་རྣམས་ཀྱི་ཡེ་ཤེས་པ་དང་སངས་རྒྱས་དང་བྱང་ཆུབ་སེམས་དཔའ་འཁོར་དང་བཅས་པ་མདུན་དུ་སྤྱན་དྲངས་ཏེ། བཞུགས་པར་བསམས་ལ། མཆོད་རྫས་རྣམས་རང་རང་གི་སྒྲུབ་ཐབས་
བཞིན་བྱིན་གྱིས་བརླབས་ལ། དག་ཅིང་དྲི་མེད་ཡིད་འོང་བའི། །སྔགས་ཀྱི་ཞབས་བསིལ་མཆོག་འདི་དག། །མཆོག་ཏུ་དད་པས་ཁྱེད་ལ་དབུལ། །ཅི་བདེ་བར་ནི་བཞེས་སུ་གསོལ། །ཨོཾ་ཨཱཿ་ཧྲཱི་པྲ་ཝ་ར་སད་ཀ་རཾ་པཱ་དྱཾ་པྲ་ཏཱི་ཧཱུཾ་སྭཱ་ཧཱ། ཞབས་བསིལ་དང༌། 
དེ་བཞིན་དུ་ཞབས་བསིལ་གྱི་གནས་སུ་ཞལ་བསིལ་དང༌། ཡོན་ཆབ་ཅེས་པ་བཅུག། པཱ་དྱཾ་གྱི་གནས་སུ་ཨཱཉྩ་མ་ནཱཾ་དང་། ཨརྒྷ་ཞེས་པ་བཅུག་ལ་ཞལ་བསིལ་དང་མཆོད་ཡོན་དབུལ། ཆུ་དང་ཐང་ལས་སྐྱེས་པ་ཡི། །མེ་ཏོག་དམ་པ་འདི་དག་ནི། །མཆོག་

ཏུ་དད་པས་ཁྱེད་ལ་དབུལ། །ཅི་བདེ་བར་ནི་བཞེས་སུ་གསོལ། །ཨོཾ་སརྦ་ཏ་ཐཱ་ག་ཏ་པུཥྤེ་པཱུ་ཛ་མེ་གྷ་ས་མུ་དྲ་སྥར་ན་ས་མ་ཡ་ཤྲི་ཡེ་སྭཱ་ཧཱ། ཞེས་མེ་ཏོག་དང༌། ལྷན་ཅིག་སྐྱེས་དང་སྦྱར་བ་ཡི། །བདུག་སྤོས་དམ་པ་འདི་དག་ནི། །མཆོག་
ཏུ་དད་པས་ཁྱེད་ལ་འབུལ། །ཅི་བདེ་བར་ནི་བཞེས་སུ་གསོལ། པུཥྤེའི་གནས་སུ་དྷུ་པེ་ཞེས་པས་བདུག་སྤོས་དང་། མུན་པའི་ཚོགས་རྣམས་འཇོམས་བྱེད་ཅིང་། །ཕྱོགས་ཀུན་གསལ་བའི་མར་མེ་འདི། །ཀུན་མཁྱེན་ཡེ་ཤེས་ཐོབ་བྱའི་ཕྱིར།  །ཅི་བདེ་བར་ནི་བཞེས་
སུ་གསོལ། ཨཱ་ལོ་ཀེ་ཞེས་སྣང་གསལ་དང༌། ལྷན་ཅིག་སྐྱེས་དང་སྦྱར་བ་ཡི། །དྲི་མཆོག་དམ་པ་འདི་དག་ནི། །རང་བྱུང་ཉིད་ལ་དབུལ་བར་བགྱི། །ཀུན་བཟང་བདེ་ཆེན་བཞེས་སུ་གསོལ། །གནྡྷེ་ཞེས་དྲི་དང༌། ཁ་དོག་དྲི་དང་རོར་ལྡན་པ། །བཟའ་བ་མཆོག་དང་
ཡང་དག་ལྡན། །ཐམས་ཅད་སྦྱར་བའི་བཤོས་འདི་དག །ཆོས་དབྱིངས་ཡེ་ཤེས་བརྙེས་ལ་འབུལ། ནེ་ཝིདྱེ་ཞེས་ཞལ་ཟས་དང་། བླ་མེད་རྡོ་རྗེ་ཐེག་པའི་དོན་སྟོན་ཞིང་། ཤེས་རབ་དབྱངས་ཀྱི་རྗེས་འགྲོ་རོལ་མོའི་སྒྲ། བདུད་ཀྱི་འཁོར་ལོ་འཇོམས་ཕྱིར་
དབུལ་བར་བགྱི། དོན་གྱི་དབྱིངས་ལ་མངའ་བརྙེས་འདི་བཞེས་ཤིག ཤཔྟ་ཞེས་རོལ་མི་དབུལ་ལོ། །གསོལ་གདབ་ནི། དེ་ནས་ལྕེ་ཧཱུཾ་ལས་སྐྱེས་པའི་རྡོ་རྗེར་བྱས། པུས་མོ་གཡས་ས་ལ་བཙུགས་ལག་པ་གཡས་སྤོས་ཕོར་ཐོགས་གཡོན་པས་དྲིལ་
བུ་དཀྲོལ་ཞིང༌། ཐུགས་རྗེ་ཡི་ནི་བདག་ཅན་བདག །སློབ་མ་རྣམས་ལ་རྗེས་བརྩེ་དང༌། །ཁྱེད་རྣམས་ལ་ཡང་མཆོད་སླད་དུ། །སང་ནི་རབ་གནས་བགྱིད་པར་འཚལ། །བཅོམ་ལྡན་གུས་པས་བདག་ལ་ནི། །དེ་ཕྱིར་བཀའ་དྲིན་མཛད་པར་འོས། །རྡོ་རྗེ་

ཅན་བདག་ཆེ་གེ་མོ། །སྐུ་གསུང་ཐུགས་རྟེན་རབ་གནས་ནི། །ཡོན་བདག་ཅི་ནུས་ཡོ་བྱད་ཀྱིས། །སང་ནི་ཡང་དག་བགྱིད་པར་འཚལ། །དེ་ཕྱིར་སློབ་མར་བཅས་བདག་ལ། །རྗེས་སུ་བརྩེ་བར་ཉེར་བཟུང་ནས། །འཁོར་བཅས་ཀུན་གྱིས་རབ་གནས་ལ། །བྱིན་གྱིས་བརླབ་པར་
མཛད་པར་འོས། ཞེས་ལན་གསུམ་གསོལ་བ་བཏབ་པས་ལྷ་རྣམས་དགྱེས་བཞིན་དུ་གནང་བ་བྱིན་པར་བསམ། མཆོད་པ་ནི། དེ་ནས་ཞབས་བསིལ་ནས་མཆོད་ཡོན་གྱི་བར་ཆུ་གསུམ་སྔར་བཞིན་ཕུལ་ལ། ཨོཾ། ལྷ་ཡི་མེ་ཏོག་ཤིན་ཏུ་དམར། །དྲི་ཞིམ་
ཤིན་ཏུ་མཛེས་པ་ནི། །མེ་ཏོག་དེ་རིང་བཞེས་ནས་སུ། །འདི་ལ་བྱིན་གྱིས་བརླབ་པར་གསོལ། །ཨོཾ། ཙནྡན་ག་པུར་དང་བཅས་པའི། །དྲི་ཞིམ་སྤོས་མེ་དགེ་བ་ཡིས། མཐུ་དང་ལྡན་པར་བྱ་བ་ནི། །བཞེས་ནས་བྱིན་གྱིས་བརླབ་ཏུ་གསོལ། །ཨོཾ། མར་མེ་འོད་ཟེར་
འབར་བ་ནི། །ངན་འགྲོའི་འཇིགས་པ་འཇོམས་བྱེད་པ། །ལྷ་ཡི་མིག་འབྱེད་བཀྲ་ཤིས་པའི། །མར་མེ་ཁྱེད་ཀྱིས་བཞེས་སུ་གསོལ། ཨོཾ། སྣ་ཚོགས་ལྷ་ཡི་དྲི་ཞིམ་པ། །སྣ་ཚོགས་ག་པུར་རྣམས་བརྒྱན་པས། །སྣ་ཚོགས་ཡི་གེ་ཧཱུཾ་ལས་བྱུང་། །དྲི་འདི་འབུལ་
གྱི་བཞེས་སུ་གསོལ། །ཁ་དོག་དྲི་དང་རོར་ལྡན་པའི། །བཟའ་བ་མཆོག་དང་ཡང་དག་ལྡན། །ཐམས་ཅད་སྦྱར་བའི་བཤོས་འདི་དག །འབུལ་གྱི་ཡང་དག་བཞེས་སུ་གསོལ། །པ་ཊ་ཧ་དང་ཏེ་འུ་སོགས། །རྔ་དང་དུང་སོགས་སྒྲ་དབྱངས་དང༌། །ཡིད་འཕྲོག་
གཟུགས་བརྙན་སྣ་ཚོགས་པ། །བཅོམ་ལྡན་འཁོར་དང་བཅས་ལ་འབུལ། ཞེས་ཉེར་སྤྱོད་རོལ་མོ་དང་བཅས་པས་མཆོད་དོ། །སོ་སོའི་སྔགས་རྣམས་སྔ་མ་བཞིན་ནོ། །ཕྱག་ནི་དེ་ནས་ཨོཾ་སརྦ་ཏ་ཐཱ་ག་ཏ་པཱ་ད་བནྡྷ་ན་མ་ཀ་རོ་མི། ཞེས་ཕྱག་བྱ། དེ་ནས་བསྟོད་པ་

ནི། འགྲོ་བ་རྒྱུད་ལྔ་འཁོར་བའི་དཀྱིལ་འཁོར་དུ། །སྡུག་བསྔལ་འཁྲུལ་འཁོར་གྱིས་གཟིར་འགྲོ་གཟིགས་ནས། །ཐུགས་རྗེས་སྡུག་བསྔལ་འཁྲུལ་འཁོར་འཇོམས་མཛད་པ། །ཐུགས་རྗེའི་བདག་ཉིད་ཁྱོད་ལ་ཕྱག་འཚལ་ལོ། །སེམས་
ཅན་སྨིན་ཅིང་གྲོལ་བར་མཛད་པའི་ཕྱིར། །སེམས་ཅན་ཁམས་ན་བཞུགས་ཤིང་སྤྱོད་གྱུར་ཀྱང༌། །ཆགས་པས་མ་གོས་པདྨ་ལྟར་དག་པ། །འདོད་ཆགས་དག་པའི་བདག་ཉིད་ཁྱོད་ལ་འདུད། །སེམས་ཅན་བཀྲེན་པ་ཆོས་ཀྱིས་ཕོངས་གྱུར་པ། །མ་རིག་འཐིབས་
པོའི་ནང་དུ་སོང་བ་རྣམས། །འཕགས་པའི་ནོར་བདུན་དག་གིས་ཚིམ་མཛད་པ། །ཡེ་ཤེས་སྒྲོན་མེ་ཁྱོད་ལ་ཕྱག་འཚལ་ལོ། །སེམས་ཅན་འཁོར་བའི་རྒྱ་མཚོར་བུམ་པ་ལ། །ཐུགས་རྗེས་ཐབས་དང་ཤེས་རབ་གྲུར་བཅུག་ནས། །ཞི་བ་རིན་ཆེན་གླིང་དུ་
སྐྱིལ་མཛད་པ། །ཀུན་གྱི་དེད་དཔོན་ཁྱོད་ལ་ཕྱག་འཚལ་ལོ། །སེམས་ཅན་ལས་ཀྱི་ཆུ་བོར་ནུབ་གྱུར་རྣམས། །དམ་ཆོས་བདུད་རྩིའི་ཟམ་པས་སྒྲོལ་མཛད་ཅིང༌། །འཕགས་ལམ་ཡན་ལག་བརྒྱད་ལ་སྦྱོར་མཛད་པ།  །གསུང་གི་མངའ་བདག་ཁྱོད་ལ་ཕྱག་འཚལ་
ལོ། །ཞེས་པས་བསྟོད། གཤེགས་གསོལ་ནི། ཨོཾ་པཱུ་ན་རཱ་ག་མ་ན་ཡ་མུཿཞེས་པས་གཤེགས་སུ་གསོལ། དེ་རྣམས་ནི་སྙན་གསན་གྱི་རིམ་པའོ། །གནས་ལྔར་དྲིས་བྱུག་པ་ནི། །རྟེན་དམ་ཚིག་པར་གསལ་བ་རྣམས་ཀྱི་ཐུགས་ཀ་དང་དབུ་མགུལ་
ཕྱག་གཉིས། སྤྱི་གཙུག་རྣམས་སུ་དྲིས་བྱུག་གོ། མཆོད་པ་ནི། དེ་ནས། རྟེན་ཅིང་འབྲེལ་བར་འབྱུང་བ་ཡི། །ལྷ་རྫས་བཟང་པོའི་ཞབས་བསིལ་འདི། མཆོག་ཏུ་དད་པས་ཁྱེད་ལ་འབུལ། ཅི་བདེ་བར་ནི་བཞེས་སུ་གསོལ། ཞེས་པ་སྔགས་དང་

བཅས་པ་ཞབས་བསིལ་དང་། དེ་བཞིན་དུ་སྦྱར་ཏེ་ཞལ་བསིལ་དང་། མཆོད་ཡོན་ཉེར་སྤྱོད་ལྔ་རོལ་དང་བཅས་པ་དབུལ་ལོ། །ལག་པས་རེག་ཅིང་བསྲུང་བ་ནི། དེ་ནས་རང་གིས་ལས་ཐམས་ཅད་པའམ། འཁྱིལ་པའི་སྔགས་བཟླས་ཤིང་རྡོ་རྗེ་དང་བཅས་
པའི་ལག་པ་གཡས་པས་རྟེན་རྣམས་ཀྱི་ཐུགས་ཀ་མགྲིན་པ་སྤྱི་བོ་རྣམས་སུ་རེག་པའི་རྗེས་སུ་ལྷ་དེ་ཉིད་དམ་རང་རང་གི་ལས་ཐམས་ཅད་པའམ་འཁྱིལ་པའི་སྔགས་དང་བཅས་པས་བསྲུང་བར་བྱའོ། །གཏོར་མ་ནི། དེ་ནས་ཕྱོགས་སྐྱོང་བཅོ་ལྔ་འཁོར་དང་བཅས་
པ་ལ། གཤིན་རྗེ་གཤེད་དམ་གསང་བ་འདུས་པའི་སྒྲུབ་ཐབས་སོགས་ནས་འབྱུང་བ་ལྟར་ཕྱོགས་སྐྱོང་གི་གཏོར་མ་དབུལ་བར་བྱའོ། །ཁ་ཅིག་སྟ་གོན་ཟིན་ནས་རྟེན་རྣམས་ལ་ན་བཟའ་སེར་པོས་བཀབ་ལ་བཞག་ཅེས་གསུང་ངོ་། །རབ་གནས་ཀྱི་སྟ་གོན་ནོ། །
གཉིས་པ་རབ་གནས་དངོས་གཞིའི་སྡོམས་ནི། བདག་མདུན་དཀྱིལ་འཁོར་སྔོན་བྱས་ནས། །སླར་ཡང་སྔར་བཞིན་རྟེན་བསྐྱེད་དེ། །ཆུ་བཞི་ནས་ནི་རྒྱན་དབུལ་བར། །སླར་ཡང་སྔ་མ་བཞིན་དུ་བྱ། །གསོལ་བ་གདབ་ཅིང་སེམས་བསྐྱེད་དེ། །མིག་དང་སྐུ་སོགས་
བྱིན་གྱིས་བརླབ། །ཡེ་ཤེས་སྤྱན་དྲངས་མཆོད་ནས་ནི། །གསོལ་གདབ་དམ་ཚིག་པ་ལ་གཞུག །དབང་ལྷ་སྤྱན་དྲང་གསོལ་གདབ་ནས། །ནང་དབང་བྱས་ཏེ་ཆུ་དབང་བསྐུར། །དེ་བཞིན་ཅོད་པན་རྡོ་རྗེ་བདག །མིང་དབང་བསྐུར་བ་སློབ་མའི་དབང༌། །སློབ་དཔོན་དབང་
མཐར་ཆུ་དབང་བསྐུར། །རྒྱས་གདབ་ལྷ་བསྟིམ་བུམ་དབང་ངོ་། །གསང་དབང་ཤེས་རབ་ཡེ་ཤེས་དབང་། །བཞི་པ་རྣམས་ཀྱང་སློབ་མ་བཞིན། །དབང་བསྐུར་དངོས་གཞིའི་ཆོ་གའོ། །གཉིས་པ་དངོས་གཞི་ལ་ཐོ་རངས་སྔ་བར་ལངས་ཏེ། རྒྱན་གྱིས་བརྒྱན་པའི་སློབ་

དཔོན་གྱིས་གཏོར་མ་སྔོན་དུ་བཏང་སྟེ། བདག་བསྐྱེད་མདུན་བསྐྱེད་སྔར་སྟ་གོན་གྱི་སྐབས་བཞིན་རྫོགས་པར་བསྒོམས་ནས་མཆོད་པ་དང་གཏོར་མ་རྒྱ་ཆེན་པོ་བཤམ་མོ། །ཁ་ཅིག་འདིར་མཆོད་བསྟོད་རྒྱས་བསྡུས་ཅི་རིགས་ཤིག་བྱ་གསུང་ངོ་། །
རྟེན་གྱི་དམ་ཚིག་པ་རྣམས་སྔར་བཞིན་བསྐྱེད་དེ། དེ་ནས་ཆུ་བཞི་སྣོད་གསུམ་དུ་བཤམས་པ་བྱིན་གྱིས་བརླབ། དེ་དག་གི་མདུན་དུ་བཟེད་ཞལ་གསུམ་བཞག་སྟེ། རྡོ་རྗེ་སྙིམ་པ་ཁ་ཕྱེ་བའི་ཕྱག་རྒྱ་དང༌། ཨོཾ་ཨཱཿ ཧྲཱིཿ པྲ་ཝ་ར་ས་ཀ་རཾ་ཨ་རྒྷཾ་པྲ་ཏཱི་ཙྪ་ཧཱུཾ་སྭཱ་ཧཱ། 
ཞེས་བཟེད་ཞལ་དང་པོར་མཆོད་ཡོན་དང༌། ཨརྒྷཾ་གྱི་གནས་སུ་པཱ་དྱཾ་བཅུག་ལ་ཁུ་ཚུར་བཅིངས་ནས་མེ་ཏོག་བླངས་ཏེ་ལན་གསུམ་བསྐོར་ནས་ཁུ་ཚུར་ཁ་གྱེན་དུ་བསྟན་པའི་མཛུབ་མོ་ནས་རིམ་གྱི་དཀྲོལ་བའི་ཕྱག་རྒྱས་བཟེད་ཞལ་གཉིས་པར་ཞབས་བསིལ་
དང༌། སྣོད་གསུམ་པ་ནས་མཛུབ་མོས་མེ་ཏོག་བླངས་ཏེ་ཁ་ཚུར་ཁ་འོག་ཏུ་བསྟན་ནས་མཐེའུ་ཆུང་ནས་རིམ་གྱིས་དཀྲོལ་བའི་ཕྱག་རྒྱ་དང༌། ཨཱཉྩ་མ་ནཱཾ་བཅུག་ལ་བཟེད་ཞལ་གསུམ་པར་ཞལ་བསིལ་དང༌། སྣོད་དེ་ཉིད་ནས་ཀུ་ཤའི་ཆུན་པོས་ཆུ་བླངས་ཏེ་
པྲོཀྵནཱཾ་བཅུག་ལ་བཟེད་ཞལ་གསུམ་པར་བསང་གཏོར་ལན་གསུམ་དབུལ་ལོ། །གཏོར་མ་ནས་སྦྱང་བའི་རིམ་པ་རྣམས་དང་ཁྲུས་ཀྱིས་སྙན་མནན་པ་ནས་དྲིས་བྱུག་པའི་བར་རྣམས་སྟ་གོན་གྱི་སྐབས་བཞིན་བྱ་ཞིང༌། ན་བཟའ་དང་རྒྱན་དབུལ་བ་སྔར་
བཞིན་ནམ། ཡང་ན། དེ་ནས་དེ་ལ་ཁ་དོག་ལེགས་བསྒྱུར་བའི། །ན་བཟའ་ཤིན་ཏུ་དྲི་ཞིམ་ཡིད་འོང་བའི། །གོས་བཟང་སྲབ་ལ་འཇམ་པ་སྣ་ཚོགས་དང༌། རྒྱན་མཆོག་བརྒྱ་ཕྲག་དེ་དང་དེ་དག་འབུལ། །ཨོཾ་ཨཱཿ་བཛྲ་ཝ་སྟ་སྱ་སྭཱ་ཧཱ། ཞེས་ན་བཟའ་དང༌། 

རྒྱལ་བ་མཚན་དཔེའི་རང་བཞིན་རྒྱན་ལྡན་ཕྱིར། །རྒྱན་གཞན་དག་གིས་བརྒྱན་པར་མི་འཚལ་ཡང༌། །རིན་ཆེན་རྒྱན་མཆོག་ཕུལ་བས་འགྲོ་ཀུན་གྱིས། །མཚན་དཔེས་བརྒྱན་པའི་སྐུ་ལུས་ཐོབ་པར་ཤོག །ཨོཾ་བཛྲ་ཨ་ལཾ་ཀ་ར་ཝ་པུ་ཥ་ནི་ཨཱཿཧཱུཾ་སྭཱ་ཧཱ། ཞེས་
རྒྱན་དབུལ་ལོ། །དེ་ནས་རྟེན་སྤྱན་དྲང་དུ་རུང་བ་རྣམས་རྡུལ་ཚོན་ལ་སོགས་པའི་དཀྱིལ་འཁོར་གྱི་ཤར་དུ་སློབ་དཔོན་དུ་དབང་བསྐུར་བའི་དབང་སྟེགས་ཀྱི་དབུས་སུ་ཞལ་དཀྱིལ་འཁོར་ལ་བསྟན་ལ་བཞུགས། སྤྱན་དྲང་དུ་མི་བཏུབ་པ་རྣམས་རང་གནས་སུ་བཞག་
ནས་དེ་ལྟར་བསྒོམ་མོ། །གསོལ་བ་གདབ་པ་ནི། དེ་ནས་སོ་སོའི་ལག་ཏུ་མེ་ཏོག་ཐོགས་སོ་སོའི་ཡོན་ཏན་དྲན་པའི་སྒོ་ནས་གང་འདི་མཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ་
བདེ་བར་གཤེགས་པ་འཇིག་རྟེན་མཁྱེན་པ་སྐྱེས་བུ་འདུལ་བའི་ཁ་ལོ་བསྒྱུར་བ་བླ་ན་མེད་པ། ལྷ་དང་མི་རྣམས་ཀྱི་སྟོན་པ་སངས་རྒྱས་བཅོམ་ལྡན་འདས་ཏེ་རྒྱུ་དང་འབྲས་བུའི་དགོས་པ་ཕུན་ཚོགས་པ་དང་ལྡན་པ་ཆོས་ཐམས་ཅད་ཐུགས་སུ་ཆུད་
པའི་སངས་རྒྱས་བཅོམ་ལྡན་འདས་འདི་བདག་གིས་རབ་ཏུ་གནས་པར་བགྱིའོ། །གང་འདི་བཅོམ་ལྡན་འདས་ཀྱི་བྱང་ཆུབ་ཀྱི་ཕྱོགས་ཀྱི་ཆོས་སུམ་རྩ་བདུན་དང་ཡང་དག་པར་ལྡན་པ། སྟོབས་བཅུ་དང་མི་འཇིགས་པ་བཞི་དང་མ་འདྲེས་པའི་དྲན་པ་ཉེ་བར་བཞག་
པ་གསུམ་དང་ཐུགས་རྗེ་ཆེན་པོ་ལ་སོགས་པ་མདོར་ན་སློབ་པ་དང་མི་སློབ་པའི་སངས་རྒྱས་སུ་བྱེད་པའི་ཆོས་རྣམས་དང་ལྡན་པ། དེའི་སྐྱོན་གྱི་ཉེས་པ་ཐམས་ཅད་དང་བྲལ་ཞིང་བདེ་བར་གཤེགས་པའི་ཡོན་ཏན་གྱི་ཆོས་ཚད་མེད་པ་དང་ལྡན་པའི་སངས་

རྒྱས་བཅོམ་ལྡན་འདས་འདི་བདག་གིས་རབ་ཏུ་གནས་པར་བགྱིའོ། །གང་འདི་བཅོམ་ལྡན་འདས་ཀྱི་བླ་ན་མེད་པའི་ཚུལ་ཁྲིམས་ལ་སོགས་པའི་ཕུང་པོ་ལྔ་དང་ཡང་དག་པར་ལྡན་པ། ཆོ་འཕྲུལ་གསུམ་དང་ཏིང་ངེ་འཛིན་གསུམ་དང་
བསླབ་པ་གསུམ་དང་ཚངས་པའི་གནས་བཞི་དང་བསམ་གཏན་བཞི་དང་འཕགས་པའི་བདེན་པ་བཞི་དང་ཡང་དག་པར་ལྡན་པ། དེའི་ཡང་དག་པ་ཕྱིན་ཅི་མ་ལོག་པའི་ཡེ་ཤེས་དང་ཤེས་བྱའི་ཡུལ་ཐམས་ཅད་བརྙེས་པས་ཉོན་མོངས་པ་ལ་སོགས་
པ་རྣམས་མ་ལུས་པར་སྤངས་པ་དང་བདུད་བཞི་ལས་རབ་ཏུ་རྒྱལ་བའི་སངས་རྒྱས་བཅོམ་ལྡན་འདས་འདི་བདག་གིས་རབ་ཏུ་གནས་པར་བགྱིའོ། །གང་འདི་བཅོམ་ལྡན་འདས་ཀྱི་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པ་དང་བསོད་ནམས་དང་ཡེ་ཤེས་ཀྱི་
ཚོགས་ཡང་དག་པར་བསགས་པ་དང་སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཀྱིས་ཡང་དག་པར་བརྒྱན་པ་དང༌། དཔེ་བྱད་བཟང་པོ་བརྒྱད་ཅུས་རྣམ་པར་མཛེས་པ་དང༌། སྐྱེས་བུ་ཆེན་པོའི་སྐུ་བལྟ་བས་ཆོག་མི་ཤེས་པ་དང༌། མཐོང་ན་མི་མཐུན་པ་
མེད་པ་སྟེ་དེའི་གཟུགས་ཀྱི་སྐུའི་འབྱོར་པ་མཐར་ཐུག་པ་འགྲོ་བ་མ་ལུས་པའི་རྩ་ལག་ཏུ་གྱུར་པའི་སངས་རྒྱས་བཅོམ་ལྡན་འདས་འདི་བདག་གིས་རབ་ཏུ་གནས་པར་བགྱིའོ། །ཞེས་བརྗོད་ཅིང༌། རབ་ཏུ་གནས་པར་བགྱིའོ་ཞེས་པའི་སྐབས་སུ་ཐམས་ཅད་ཀྱིས་
ཚིག་མཐུན་པར་བརྗོད་ལ། རབ་ཏུ་གནས་བྱའི་རྟེན་ལ་མེ་ཏོག་གི་ཆར་དབབ། སྤོས་ཀྱིས་བདུགས་རོལ་མོ་དབུལ་ཞིང་། ཨོཾ་ན་མོ་བྷ་ག་ཝ་ཏེ་ཤཱཀྱ་ན་ཡེ་ཏ་ཐཱ་ག་ཏཱ་ཡ། ཨརྷ་ཏེ་སཾ་མྱ་ཀྶཾ་བུ་དྡྷཱ་ཡ། ཏ་དྱ་ཐཱ། ཨོཾ་མུ་ནེ་མུ་ནེ་མཧཱ་མུ་ན་ཡེ་སྭཱ་ཧཱ། ཞེས་པ་

དང་རབ་ཏུ་གནས་བྱའི་ལྷ་གང་ཡིན་གྱི་སྔགས་དང༌། ཨོཾ་བཛྲ་སཏྭ་ཧཱུཾ་ཞེས་པའི་སྔགས་བཟླ་བ་ནི་སྡེ་ཚན་རེ་རེའི་མཐར་བྱའོ། །སེམས་བསྐྱེད་པ་ནི། དེ་ནས་མཉམ་པར་བཞག་ནས། ཆོས་ཐམས་ཅད་ལ་མི་གནས་པའི་འདུ་ཤེས་བསྐྱེད་ནས། འགྲོ་བ་མཐའ་དག་དང་གང་གི་
དོན་དུ་བྱ་བ་དེ་ལ་བྱམས་པ་དང་སྙིང་རྗེ་བྱང་ཆུབ་ཀྱི་སེམས་ཡུན་རིང་དུ་བསྒོམས་ལ་འདི་སྐད་བརྗོད་དོ། །ངོ་མཚར་ཆེན་པོ་གྲངས་མེད་ཅིང་བསམ་གྱིས་མི་ཁྱབ་པ་དང་ལྡན་པའི་སངས་རྒྱས་བཅོམ་ལྡན་འདས་ལ་བདག་ཕྱག་འཚལ་ཞིང་སྐྱབས་སུ་མཆིའོ། །དེ་དག་
ཐམས་ཅད་བདག་ལ་དགོངས་སུ་གསོལ། བདག་གིས་སེམས་ཅན་ཐམས་ཅད་ཀྱི་དོན་དུ་དཀོན་མཆོག་གསུམ་གྱི་རྟེན་ལ་རབ་ཏུ་གནས་པར་བགྱི་བས། དེའི་མཐུས་བདག་གིས་སེམས་ཅན་ཐམས་ཅད་ཀྱི་དབུགས་དབྱུང་ངོ་། །འཁོར་བའི་གཅོང་རོང་ཆེན་པོ་
ལས་བསྒྲལ་བར་བགྱིའོ། །ཕས་ཀྱི་རྒོལ་བ་དང་བདུད་དང་ལོག་འདྲེན་ཐམས་ཅད་ཕམ་པར་བགྱིའོ། །སེམས་ཅན་རྣམས་ཀྱི་བག་ཆགས་ཀྱི་མཚམས་སྦྱོར་བའི་ཉོན་མོངས་པའི་རྟོག་པ་ཐམས་ཅད་བསལ་བར་བགྱིའོ། །སེམས་ཅན་རྣམས་ཀྱི་ང་རྒྱལ་གྱི་རི་བོ་
བསྙིལ་བར་བགྱིའོ། །སེམས་ཅན་རྣམས་ཀྱི་སྐྱེ་བའི་ལྗོང་ཤིང་རྩད་ནས་གཅོད་དོ། །འཆི་བདག་གི་ཉི་མ་ཕྱེ་མར་བརླག་གོ། མ་རིག་པའི་མུན་པ་བསལ་བར་བགྱིའོ། །མ་དད་པ་དང་ཕྱི་རོལ་པ་དག་དང་ལྟ་བ་ཕྱིན་ཅི་ལོག་པ་ཐམས་ཅད་ཡང་དག་པའི་ལྟ་བ་
ལ་འཛུད་ཅིང་དད་པར་བསྒྱུར་རོ། །ལས་ཀྱི་ཆུ་བོ་བཟློག་པར་བགྱིའོ། །སྲིད་པའི་རྒྱ་མཚོ་སྐེམ་པར་བགྱིའོ། །ཆོས་ཀྱི་སྒྲོན་མེ་སྦར་བར་བགྱིའོ། །བྱང་ཆུབ་ཀྱི་ལམ་བསྟན་པར་བགྱིའོ། །བཟོད་པ་དང་དེས་པ་ལ་གཟུད་དོ། །བསམ་གཏན་གྱི་བདེ་བ་ལ་ཆེར་རྩོལ་ཏོ། །

འདོད་ཆགས་ཀྱི་མེ་དཔུང་ཞི་བར་བགྱིའོ། །ཞེ་སྡང་གི་མཚོན་རྣོན་པོ་གཞོན་པར་བགྱིའོ། །བདེན་པ་ལ་གཟུད་དོ། །ཕྲག་དོག་གི་ཚུབ་མ་ཞི་བར་བགྱིའོ། །སེར་སྣའི་མདུད་པ་དགྲོལ་བར་བགྱིའོ། །སྡུག་བསྔལ་ཐམས་ཅད་ཞི་བར་བགྱིའོ། །འཇིགས་
པ་མ་མཆིས་པ་དང་བདེ་བ་ཆེན་པོའི་གྲོང་ཁྱེར་དུ་འཇུག་ཅིང་གནས་པར་བགྱིའོ། །དེ་བས་ན་བདག་ལ་ལས་ཀྱི་དངོས་གྲུབ་ཀྱི་མཆོག་སྩལ་ཞིང་གནང་བར་མཛད་དུ་གསོལ། ཞེས་གསོལ་བ་གདབ་ཅིང་མཛད་དུ་གསོལ་ཞེས་པའི་དུས་སུ་ཚོགས་པ་ཐམས་ཅད་
ཀྱིས་ཀྱང་དེ་སྐད་བརྗོད་ཅིང་མེ་ཏོག་དོར་བར་བྱའོ། །ཁ་ཅིག་ནི་སྐབས་འདིར་རྟེན་དམ་ཚིག་པར་བསྐྱེད་པའང་ཡོད་དོ། །བྱིན་གྱིས་བརླབ་པ་ནི། དེ་ནས་ལྷ་རྣམས་ཀྱི་སྤྱི་བོར་ཨོཾ་ལས་བྱུང་བའི་ཟླ་བའི་དཀྱིལ་འཁོར་གྱི་དབུས་སུ་ཨོཾ་དཀར་པོ་མགྲིན་པར་ཨཱཿ
ལས་བྱུང་བའི་པདྨ་དམར་པོ་འདབ་མ་བརྒྱད་པའི་དབུས་སུ་ཨཱཿ དམར་པོ་ཐུགས་ཀར་ཧཱུཾ་ལས་བྱུང་བའི་རྡོ་རྗེ་སྔོན་པོ་རྩེ་ལྔ་པའི་ལྟེ་བར་ཧཱུཾ་སྔོན་པོས་མཚན་པར་བསམ། རྒྱས་པར་སྤྲོ་ན། མིག་སོགས་སྐྱེ་མཆེད་བྱིན་གྱིས་བརླབ་པའང་རང་རང་གི་
གཞུང་ལྟར་བྱའོ། །དེ་ནས་ཡེ་ཤེས་པ་སྤྱན་དྲང་པ་ནི། མ་ལུས་སེམས་ཅན་ཀུན་གྱི་མགོན་གྱུར་ཅིང༌། །བདུད་སྡེ་དཔུང་བཅས་མི་བཟད་འཇོམས་མཛད་ལྷ། །དངོས་རྣམས་མ་ལུས་ཇི་བཞིན་མཁྱེན་གྱུར་བའི། །བཅོམ་ལྡན་འཁོར་བཅས་མ་ལུས་
གཤེགས་སུ་གསོལ། །བཅོམ་ལྡན་བསྐལ་པ་གྲངས་མེད་དུ་མ་རུ། །འགྲོ་ལ་བརྩེ་ཕྱིར་ཐུགས་རྗེས་རྣམ་སྦྱངས་ཤིང༌། །སྨོན་ལམ་རྒྱ་ཆེན་དགོངས་པ་ཡོངས་རྫོགས་པ། །ཁྱེད་བཞེད་འགྲོ་དོན་མཛད་དུས་འདིར་ལགས་ན། །དེ་ཕྱིར་ཆོས་དབྱིངས་ཕོ་

བྲང་ལྷུན་གྲུབ་ནས། །རྫུ་འཕྲུལ་བྱིན་རླབས་སྣ་ཚོགས་སྟོན་མཛད་ཅིང༌། །མཐའ་ཡས་སེམས་ཅན་ཚོགས་རྣམས་བསྒྲལ་བྱའི་ཕྱིར། །ཡོངས་དག་འཁོར་དང་བཅས་ཏེ་གཤེགས་སུ་གསོལ། །ཆོས་རྣམས་ཀུན་གྱི་དབང་ཕྱུག་གཙོ། །བཙོ་མ་གསེར་གྱི་མདོག་འདྲ་ཞིང༌། །
ཉི་མ་ལས་ལྷག་གཟི་བརྗིད་ཆེ། །དད་པས་སྤྱན་ནི་དྲང་བར་བགྱི། །ཞི་ཞིང་ཐུགས་རྗེ་ཆེ་ལྡན་པ། །དུལ་ཞིང་བསམ་གཏན་ས་ལ་བཞུགས། །ཆོས་དང་ཡེ་ཤེས་ཆགས་བྲལ་བ། །ཀུན་ཏུ་མི་བཟད་ནུས་པར་ལྡན། །ཚུར་སྤྱོན་ཚུར་སྤྱོན་ཞི་བདག་ལྷ། །ཐུབ་པའི་སྐྱེས་
མཆོག་ཐམས་ཅད་མཁྱེན། །ཤིན་ཏུ་ལེགས་བྱས་གཟུགས་བརྙན་ནི། །མཆོད་པས་འདིར་ནི་གཤེགས་སུ་གསོལ། །འདིར་ནི་གཟུགས་དང་ལྷན་ཅིག་ཏུ། །འགྲོ་བའི་དོན་ཕྱིར་བཞུགས་ནས་ཀྱང༌། །ནད་མེད་ཚེ་དང་དབང་ཕྱུག་དང༌། །མཆོག་རྣམས་ལེགས་པར་སྩལ་དུ་
གསོལ་ཞེས་བརྗོད་ཅིང༌། རང་གི་ཐུགས་ཀའི་ས་བོན་ལས་འོད་ཟེར་འཕྲོས་པས་རབ་ཏུ་གནས་བྱའི་རྟེན་རྣམས་ཀྱི་ཡེ་ཤེས་པ་དང༌། སངས་རྒྱས་དང་བྱང་ཆུབ་སེམས་དཔའི་འཁོར་དང་བཅས་པ་མདུན་གྱི་ནམ་མཁར་སྤྱན་དྲངས་ཏེ་བཞུགས་པར་བསམས་ལ།
བཅོམ་ལྡན་ཐུགས་རྗེས་བྱོན་པ་ལེགས། །བདག་ཅག་བསོད་ནམས་སྐལ་བར་ལྡན། །བདག་གི་མཆོད་ཡོན་བཞེས་ནས་ཀྱང༌། །ཐུགས་རྗེས་དགོངས་ཤིང་གནང་བར་མཛོད། །ཨོཾ་བཛྲ་ག་ག་ན་ས་མ་ཡེ་ཧཱུཾ། ཞེས་བརྗོད་ཅིང་མཆོད་ཡོན་དབུལ། ཇི་ལྟར་བལྟམས་
པ་ཙམ་གྱིས་ནི་ཞེས་སོགས་ཀྱིས་ཁྲུས་གསོལ་ཞིང༌། བདག་དང་འགྲོ་ལ་ཐུགས་བརྩེའི་ཕྱིར། །ཉིད་ཀྱི་རྫུ་འཕྲུལ་མཐུ་ཡིས་ནི། །ཇི་སྲིད་མཆོད་པ་བདག་བགྱིད་ན། །དེ་སྲིད་བཅོམ་ལྡན་བཞུགས་སུ་གསོལ། །པདྨ་ཙནྡྲ་ཨཱ་ས་ན་ཏི་ཥྛནྟུ། ཞེས་པས་གདན་

དབུལ། དེ་ནས་ཐལ་མོ་སྦྱར་ནས། བདེ་བར་གཤེགས་སོ་བཅོམ་ལྡན་འདས། །ཚུར་གཤེགས་འདིར་ནི་བཞུགས་སུ་གསོལ། །བདག་གི་མཆོད་ཡོན་བཞེས་ནས་ནི། །བདག་ཀྱང་བློ་དང་ལྡན་པར་མཛོད། །ཅེས་གསོལ་བ་བཏབ་ལ།
མཆོད་པ་ནི། ཨོཾ་སརྦ་ཏ་ཐཱ་ག་ཏ་ཨརྒྷཾ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཤྲི་ཡེ་ཨཱཿཧཱུཾ་ཞེས་མཆོད་ཡོན་དང༌། དེ་བཞིན་དུ་ཞབས་བསིལ་དང༌། མེ་ཏོག་ནས་རོལ་མོའི་བར་རྣམས་ཀྱང་སོ་སོའི་སྔགས་ཀྱིས་དབུལ་ལོ། །གསོལ་བ་གདབ་པ་ནི། དེ་
ནས། སྟ་གོན་གྱི་སྐབས་སུ་བསྟན་པ་བཞིན་དུ་ཐུགས་རྗེ་ཡིས་ནི་བདག་ཅན་བདག །ཅེས་པ་ནས་བྱིན་གྱིས་བརླབ་པར་མཛད་པར་འོས། ཞེས་པའི་བར་གྱི་དོན་དྲན་བཞིན་པས་ལན་གསུམ་གསོལ་བ་གདབ། ཁྱད་པར་སང་ནི་ཞེས་པ་གཉིས་ནི། །ད་
ནི་ཞེས་པའམ་ད་ལྟ་ཞེས་པར་བསྒྱུར་རོ། །དམ་ཚིག་པ་ལ་གཞུག་པ་ནི། ཛཿཧཱུཾ་བཾ་ཧོཿ་ཞེས་བརྗོད་ཅིང་ཡེ་ཤེས་པ་རྣམས་དམ་ཚིག་པ་སོ་སོ་ལ་དབྱེར་མེད་པར་གཞུག་གོ། དབང་ལྷ་སྤྱན་དྲང་བ་སོགས་ནི། དེ་ནས་དབང་བསྐུར་བའི་བྱ་བ་རྣམས་
དཀྱིལ་འཁོར་གྱི་གཙོ་བོས་མཛད་དེ་དབང་བསྐུར་བར་བསམ་ཞིང་དངོས་སུ་རང་གིས་བྱས་ལ་དབང་རྣམས་ཀྱི་མཐའ་རྟེན་སྤངས་ལ་ནང་དབང་དང་བཅས་པའི་སློབ་མའི་དབང་རྣམས་དང༌། སློབ་དཔོན་གྱི་དབང་དང༌། དབང་གོང་མ་གསུམ་དང་བཅས་
པའི་དངོས་གཞིའི་དབང་རྣམས་སློབ་མ་ལ་བསྐུར་བ་བཞིན་རང་རང་གི་དཀྱིལ་ཆོག་བཞིན་བསྐུར་བར་བྱའོ། །གསུམ་པ་མཇུག་གི་སྡོམས་ནི། མཆོད་བསྟོད་གོས་རྒྱན་མེ་ལོང་བསྟན། །སྦྱིན་སྲེག་དབུལ་ཞིང་སྤྱན་དབྱེ་སོགས། ཞལ་བསིལ་མཆོད་

ཡོན་སོར་ཙི་དབུལ། །དམ་བསྒྲག་གཟུགས་བསྒྱུར་མངའ་དབུལ་བྱ། །ཤིས་བརྗོད་བརྟན་བཞུགས་བསྟོད་དང་སྦྱང༌། །བཟོད་གསོལ་ཆོས་སྐྱོང་ཡོན་བདག་བསྒོ། །ཡོན་དབུལ་མཇུག་གི་ཆོ་གའོ། །མཆོད་པ་ནི། དེ་ནས་མཆོད་པ་བསང་སྦྱང་སོགས་སྔོན་དུ་བཏང་
ནས། ལྷ་ཡི་མཆོད་ཡོན་དམ་པ་ཡིས། །དཀྱིལ་འཁོར་མཆོད་པ་བགྱིད་པར་འཚལ། །ཐུགས་ནི་བརྩེ་བས་ཉེར་དགོངས་ཏེ། །མགོན་པོས་མཆོད་པ་འདི་བཞེས་ཤིག །ཅེས་པ་རང་གི་སྔགས་དང་བཅས་པས་མཆོད་ཡོན་དང༌། དེ་བཞིན་དུ་ཞབས་བསིལ།
ཞལ་བསིལ་བསང་གཏོར་དང་ཉེར་སྤྱོད་ལྔ་རོལ་མོ་དང་བཅས་པ་རྣམས་ཀྱང་སོ་སོའི་སྔགས་དང་བཅས་པས་དབུལ་བར་བྱའོ། །བསྟོད་པ་ནི། མི་བསྐྱོད་རྡོ་རྗེ་ཡེ་ཤེས་ཆེ། །རྡོ་རྗེ་དབྱིངས་ནི་མཁས་པ་ཆེ། །རྡོ་རྗེ་གསུམ་མཆོག་དཀྱིལ་འཁོར་གསུམ། །གསང་
བའི་དབྱངས་ལ་ཕྱག་འཚལ་ལོ། །རྣམ་པར་སྣང་མཛད་དག་པ་ཆེ། །རྡོ་རྗེ་ཞི་བ་དགའ་བ་ཆེ། །རང་བཞིན་འོད་གསལ་མཆོག་གི་མཆོག །སྟོན་པ་རྡོ་རྗེ་ཕྱག་འཚལ་ལོ། །རིན་ཆེན་རྒྱལ་པོ་རབ་ཏུ་ཟབ། །རྡོ་རྗེ་ནམ་མཁའ་དྲི་མ་མེད། །རང་བཞིན་དག་པ་གོས་པ་མེད། །
རྡོ་རྗེ་སྐུ་ལ་ཕྱག་འཚལ་ལོ། །རྡོ་རྗེ་དཔག་མེད་རྒྱལ་པོ་ཆེ། །མི་རྟོག་ནམ་མཁའ་རྡོ་རྗི་འཛིན། །འདོད་ཆགས་ཕ་རོལ་ཕྱིན་པ་བརྙེས། །རྡོ་རྗེ་གསུང་ལ་ཕྱག་འཚལ་ལོ། །དོན་ཡོད་རྡོ་རྗེ་རྫོགས་སངས་རྒྱས། །བསམ་པ་ཐམས་ཅད་རྫོགས་མཛད་པ། །དག་པ་ངོ་བོ་ཉིད་
ལས་བྱུང༌། །རྡོ་རྗེ་སེམས་དཔའ་ཕྱག་འཚལ་ལོ། །ཞེས་པས་བསྟོད། གོས་ནི། དེ་ནས། སྲབ་འཇམ་ཡང་པ་ལྷ་ཡི་གོས། །མི་ཕྱེད་རྡོ་རྗེའི་སྐུ་བརྙེས་ལ། །མི་ཕྱེད་དད་པས་དབུལ་བར་བགྱི། །བདག་ཀྱང་རྡོ་རྗེའི་སྐུ་ཐོབ་ཤོག །ཨོཾ་བཛྲ་ཝ་སྟྲ་ཡེ་ཨཱཿཧཱུཾ་

སྭཱ་ཧཱ། ཞེས་ན་བཟའ་དང༌། རྒྱན་ནི། རྒྱལ་བ་མཚན་དཔེའི་ཞེས་སོགས་ཀྱིས་རྒྱན་དབུལ་ལོ། །མེ་ལོང་ནི། དེ་ནས། ཆོས་རྣམས་གཟུགས་བརྙན་ལྟ་བུ་སྟེ། །གསལ་ཞིང་དག་ལ་རྙོག་པ་མེད། །བཟུང་དུ་མེད་ཅིང་བརྗོད་དུ་མེད། །
རྒྱུ་དང་ལས་ལས་ཡང་དག་འབྱུང༌། །ཨོཾ་བཛྲ་ས་ཏྭ་ཨཱཿཞེས་ཨ་ལས་སྐྱེས་པའི་མེ་ལོང་བསྟན་ཏོ། །སྦྱིན་སྲེག་དབུལ་བ་ནི། དེ་ནས་རྒྱས་པའི་སྦྱིན་སྲེག་གི་ཆོ་གས། རབ་ཏུ་གནས་བྱའི་ལྷ་རྣམས་ཐབ་ཏུ་སྤྱན་དྲངས་ལ། མངར་གསུམ་གྱིས་
བསྐུས་འབྲུ་ཡིས་གཙོ་བྱས་པའི་སྲེག་བླུགས་བརྒྱ་རྩ་བརྒྱད་དབུལ་བ་སོགས་བྱ། རྗེས་སུ་བདག་དང་སློབ་མའི་ཞི་རྒྱས་འཕེལ་བའི་ཕྱིར་དུ་དུ་རྦ་དང་འབྲས་ཀྱི་སྦྱིན་སྲེག་པ། རྫོགས་པའི་མཐར་ཡོན་བདག་སྲེག་བླུགས་དབུལ་དུ་གཞུག་གོ། སྤྱན་དབྱེ་
སོགས་ནི། དེ་ནས་གསེར་གྱི་ཐུར་མ་དྲུག་གམ་གཅིག་ལས་མི་ཆུང་བ་དངུལ་གྱི་ཀོང་བུར་བཞག་པའི་མར་དང་སྦྲང་རྩི་ཐུར་མའི་རྩེ་མོས་བླངས་ཏེ། ལུགས་མ་ལ་སོགས་པའི་སྤྱན་དང༌། གཞན་རྣམས་མེ་ལོང་ལ་ལྷའི་གཟུགས་བརྙན་བསྒོམས་
པའི་སྤྱན་ལ་བྱུག་ཅིང༌། ཇི་ལྟར་མིག་མཁན་རྒྱལ་པོ་ཡིས། །འཇིག་རྟེན་རབ་རིབ་བསལ་བ་ལྟར། །རྒྱལ་བ་རྣམས་ཀྱིས་ཁྱོད་ཀྱི་ནི། །མི་ཤེས་པ་ཡི་རབ་རིབ་བསལ། །ཨོཾ་ཙཀྵུ་ཙཀྵུ་ས་མནྟ་ཙཀྵུ་བི་ཤོདྷ་ནེ་སྭཱ་ཧཱ། ཀུན་མཁྱེན་ཡེ་ཤེས་སྤྱན་ལྡན་
སྐྱོན་བྲལ་ཡང་། །གུས་པས་འཕགས་པའི་སྤྱན་ནི་དབྱེ་བགྱིས་པས། །ནམ་མཁའི་མཐས་གཏུགས་གྱུར་པའི་སེམས་ཅན་རྣམས། །སངས་རྒྱས་ཡེ་ཤེས་སྤྱན་ནི་ཐོབ་པར་ཤོག །ཅེས་བརྗོད་ཅིང༌། སྤྱན་དབྱེ་བའི་ཚུལ་བྱས་པས་ཞི་བ་ལ་སོགས་

པའི་འཕྲིན་ལས་གྲུབ་པའི་དོན་དུ་ཡོན་བདག་ལ་སོགས་པ་ལ་གཟིགས་པ་ལྷུར་མཛད་པར་བསམ་མོ། །དེ་ནས་སྦྱིན་སྲེག་གི་མེ་ལ་མཉྫིའི་སྟེང་དུ་གནས་པའི་སྣོད་དཀར་པོའམ། སེར་པོས་བྱུགས་པ་ལ་མེ་ཏོག་གིས་བརྒྱན་པའི་ནང་དུ་དགང་བླུགས་སམ་
ཤིང་པི་སྤ་ལའི་འདབ་མས་འབྲས་མ་བགྲུས་པ་དང་སྦྲང་རྩི་དང་ཀ་ར་དང་བསྲེས་པའི་འོ་མ་བླུག་ལ། ཨོཾ་བཛྲ་སཏྭ་ཧཱུཾ་ཞེས་འགྱིང་བ་དང་བཅས་པས་བཟླས་ཤིང་འོ་ཐུག་བསྒྲུབ་བོ། །གལ་ཏེ་སྦྱིན་སྲེག་གི་མེ་མེད་ན་གཞན་ལ་དེ་ལྟར་བསྒྲུབས་
ནས་དབུལ། དེ་མ་གྲུབ་ན་སྣོད་བཟང་པོར་ལྷ་བཤོས་ཆེན་པོ་རྒྱན་ཐམས་ཅད་ཀྱིས་བརྒྱན་པའི་མཐའ་བཟའ་བཏུང་བཟང་པོ་རུང་བ་མང་པོས་བསྐོར་བ་བྱིན་གྱིས་བརླབས་ཏེ། གཟུགས་སྒྲ་དྲི་རོ་རེག་ལྡན་པའི། །མཆོག་ཏུ་གྱུར་པའི་ཟས་མཆོག་འདི། །བདག་
གིས་དད་པས་འབུལ་བར་བགྱི། །ཅི་བདེ་བར་ནི་བཞེས་སུ་གསོལ། །ཨོཾ་དི་བྱ་ཨགྣེ་ས་མཱ་དྷི་དྷྱ་ན་པྲ་ན་ཡེ་སྭཱ་ཧཱ། ཞལ་ཟས་རོ་བརྒྱ་ལྡན་པའི་ཡིད་འཕྲོག་པ། །ལེགས་སྦྱར་འདི་ནི་རྒྱལ་བ་སྲས་བཅས་ལ། །དད་པས་ཕུལ་བས་འགྲོ་བ་འདི་དག་ཀུན། །
འབྱོར་ལྡན་ཏིང་འཛིན་ཟས་ལ་སྤྱོད་པར་ཤོག །རྒྱལ་བས་བདུད་བཅོམས་བྱང་ཆུབ་སངས་རྒྱས་ཏེ། །རྒྱལ་བའི་སྐུ་ལ་བཀྲེས་སྐོམས་མི་མངའ་ཡང༌། །བདག་ཅག་བསོད་ནམས་ཞིང་དུ་འགྱུར་སླད་དུ། །བཤོས་དང་ཞལ་ཟས་སྦྱར་བ་འདི་ཕུལ་བས། །
དུས་གསུམ་དགེ་བའི་ལོ་ཏོག་འཕེལ་རྒྱས་ནས། །བདེ་བ་ཅན་དུ་པདྨ་ལས་སྐྱེས་ཏེ། །ཏིང་འཛིན་ཆོས་དང་ཟས་ལ་ལོངས་སྤྱོད་ཤོག །ཅེས་སྨོན་ལམ་དང་བཅས་པས་དབུལ་ལོ། །ཞལ་བསིལ་སོགས་དབུལ་བ་ནི། དེ་ནས་ཞལ་བསིལ་དང༌། 

མཆོད་ཡོན་སྔར་བཤད་པའི་སྔགས་ཀྱིས་ཕུལ་ལ། ཨོཾ་བཛྲ་ཏཾ་བུ་ལ་སྭཱ་ཧཱ། ཞེས་སོ་རྩི་དབུལ་ལོ། །དམ་བསྒྲག་ནི། དེ་ནས་ཨོཾ་ཧཱུཾ་ཏྲཾ་ཧྲིཿ ཨཱཿཞེས་པས་དམ་ཚིག་བསྒྲག་པར་བྱའོ། །གཟུགས་བསྒྱུར་ནི། དེ་ནས་ལྷ་རང་
རང་གི་སྔགས་བརྗོད་ཅིང་རྡོ་རྗེ་དང་བཅས་པའི་ལག་པ་གཡས་པས་གནས་གསུམ་དུ་རེག་པས། ལྷའི་གཟུགས་དེ་ཡོངས་སུ་གྱུར་པ་ལས་ལུགས་མ་དང་བྲིས་སྐུ་ལ་སོགས་པ་གང་ཡིན་དེའི་རྣམ་པར་གྱུར་པར་བསམ་མོ། །གཙུག་ལག་ཁང་
ལ་སོགས་པར་ནི་རྣམ་སྣང་རིག་མ་དང་བཅས་པ་ཞུ་ནས་ཐིམ་པ་གཙུག་ལག་ཁང་ལ་སོགས་པ་དང༌། མཆོད་རྟེན་ནི་རྣམ་སྣང་ཡབ་ཡུམ་འོད་དུ་ཞུ་ནས་ཐིམ་པ་མཆོད་རྟེན་གྱི་གཟུགས་འཁོར་བ་ཇི་སྲིད་དུ་འགྲོ་བའི་དོན་བྱ་བའི་ཕྱིར། རྡོ་རྗེ་སེམས་
དཔའ་ལ་སོགས་པས་བྱིན་གྱིས་བརླབས་པར་བསམ། པོ་ཏི་ནི་སྣང་བ་མཐའ་ཡས་ཡབ་ཡུམ་འོད་དུ་ཞུ་ནས་ཐིམ་པ་ཡི་གེའི་གཟུགས་སུ་གྱུར་པས་བསམ་མོ། །ཁ་ཅིག་པོ་ཏི་ནི་འོད་དཔག་མེད་ཞུ་བ་ལས་བྱུང་བ་པོ་ཏིའི་རྣམ་པར་གྱུར། དེའི་མཚན་དང་
དཔེ་བྱད་རྣམས་དབྱངས་དང་གསལ་བྱེད་ཀྱི་ཡེ་གེར་གྱུར་དེ་ཤོག་བུ་རེ་རེ་ལ་གནས་པར་བསམ་ཞེས་གསུང་ངོ་། །མངའ་དབུལ་ལ་སྤྱི་དང་བྱེ་བྲག་གི་མངའ་དབུལ་གཉིས་ལས། དང་པོའི་སྡོམས་ནི། ཆུ་བཞི་ཉེར་སྤྱོད་འདོད་ཡོན་ལྔ། །ནང་མཆོད་དབུལ་
ཞིང་བསྟོད་པ་བྱ། །དཀྱིལ་འཁོར་རྟགས་བརྒྱད་ཁྲུས་གོས་རྒྱན། །འདོད་ཡོན་རིན་ཆེན་བདུན་དང་བཅུད། །གདུགས་སོགས་འབྲུ་དང་རིན་ཆེན་ལྔ། །སྨན་དང་བཀྲ་ཤིས་སྤྱི་ཡི་འོ། །དང་པོ་མཆོད་བསྟོད་རྒྱས་པའི་མངའ་དབུལ་ནི། རབ་འབྱམས་རྒྱ་མཚོ་

དཔག་མེད་ན། །མཆོད་ཡོན་ཇི་སྙེད་ཡོད་པ་དང་། །བདག་གིས་གུས་པས་བཤམས་པ་འདི། །ཇི་སྙེད་རྒྱལ་བ་སྲས་དང་བཅས། །དེ་སྙེད་རྣམས་ལ་བདག་འབུལ་ན། །ཐུགས་རྗེ་མངའ་བ་ཁྱེད་རྣམས་ཀྱིས། །ཅི་བདེ་བར་ནི་བཞེས་ནས་ཀྱང༌། །སེམས་ཅན་དོན་ཀུན་
མཛད་དུ་གསོལ། །ཞེས་པ་དང་མཆོད་ཡོན་གྱི་སྔགས་ཀྱིས་མཆོད་ཡོན་དབུལ་ལོ། །དེ་བཞིན་དུ་ཞབས་བསིལ་དང༌། ཞལ་བསིལ་དང་བསང་གཏོར་དང་ཉེར་སྤྱོད་རོལ་མོ་དང་བཅས་པ་རྣམས་ཀྱང་སོ་སོའི་སྔགས་དང་བཅས་པས་དབུལ་ལོ། །འདོད་ཡོན་ནི།
དེ་ནས། ཁ་དོག་དབྱིབས་ལེགས་ཡིད་འོང་རྒྱན་འཕྲེང་ལྡན། །ཕྱོགས་དུས་ཀུན་ན་གཟུགས་མཆོག་ཅི་མཆིས་པ། །མོས་བློས་དཀྱིལ་འཁོར་ལྷ་ལ་བདག་འབུལ་ན། །བཞེས་ཤིང་བླ་མེད་གྲུབ་མཆོག་སྩལ་དུ་གསོལ། །ཨོཾ་སརྦ་ཏ་ཐཱ་ག་ཏ་རཱུ་པ་པཱུ་ཛ་མེ་གྷ་
ས་མུ་དྲ་སྥ་ར་ཎ་ས་མ་ཡ་ཤྲི་ཡེ་ཨཱཿཧཱུཾ་གིས་གཟུགས་དང་དེ་བཞིན་དུ་སྦྱར་ཏེ། ཕྱོགས་དུས་ཀུན་ན་ཟིན་དང་མ་ཟིན་པའི། །ཡོན་ཏན་ཚིག་བརྗོད་སྒྲ་ཉན་ཡིད་འོང་ལྡན། །མོས་བློས xxx ། བཞེས་ཤིང xxx། ཤཔྟ ཞེས་སྒྲ་དང༌། ཕྱོགས་དུས་ཀུན་ན་
ཙན་དན་སྦྲུལ་སྙིང་དང༌། །ཨ་ཀར་ལ་སོགས་དབང་པོ་ཚིམ་བྱེད་རྣམས། །མོས་བློས xxx།  བཞེས་ཞིང xxx། གནྡྷེ xxxཞེས་དྲི་དང་། ཕྱོགས་དུས་ཀུན་ན་རོ་དང་བཅུད་ལྡན་པའི། །ལུས་སེམས་རྟས་བྱེད་རོ་མཆོག་ཅི་མཆིས་པ། །མོས་བློས xxx། བཞེས་
ཤིང xxx། ར་ས་ཞེས་རོ་དང༌། ཕྱོགས་དུས་ཀུན་ན་འཇམ་མཉེན་འཁྲིལ་ཆགས་པའི། །རེག་བྱའི་ཁྱད་པར་ལུས་སེམས་ཚིམ་བྱེད་པ། །མོས་བློས xxx། བཞེས་ཤིང xxx། སྤརྴ་ཞེས་རེག་བྱ་དབུལ་ལོ། །དེ་ནས་ནང་མཆོད་བྱིན་གྱིས་བརླབས་ཏེ། བླ་མེད་ཀྱི་ལྷ་

རྣམས་ལ་རང་རང་གི་སྔགས་སམ། སྙིང་པོའི་མཐར་ཨོཾ་ཨཱཿ་ཧཱུཾ་བཏགས་ལ་དབུལ་ལོ། །བསྟོད་པ་ནི། བླ་མའི་སྐུ་འདྲ་ཡིན་ན་བླ་མའི་བསྟོད་པ་བྱ། ལྷ་ངོ་ཤེས་པ་རྣམས་ལ་རང་རང་གི་སྒོས་བསྟོད་དང༌། ཆོས་ལ་ཤེར་ཕྱིན་
གྱི་མཚན་བརྒྱ་རྩས་བསྟོད་པའམ་ཤེར་ཕྱིན་སྦྱོར་བཞིའི་ལྷ་ལ་བཏོད་པ་བྱ། མཆོད་རྟེན་ལ་སློབ་དཔོན་ཀླུ་སྒྲུབ་ཀྱི་མཆོད་རྟེན་བརྒྱད་ཀྱི་བསྟོད་པའམ། མཁན་པོ་བོ་དྷི་སཏྭས་མཛད་པའི་རང་འབྱུང་དཔའ་བོ་སོགས་ཀྱི་བསྟོད་པ་བྱའོ། །དེ་ཙམ་མི་
ཤེས་པའམ་མི་ཁོམ་ན། མཉམ་མེད་མི་གཡོ་མཉམ་མེད་མཆོག་གི་ཆོས་ཉིད་ཅན། །ཐུགས་རྗེའི་བདག་ཉིད་འགྲོ་བའི་སྡུག་བསྔལ་སེལ་བར་མཛད། །ཡོན་ཏན་མཐའ་ཡས་དངོས་གྲུབ་ཐམས་ཅད་སྦྱིན་མཛད་པ། །དྲི་མེད་མི་གཡོ་མཉམ་མེད་
དམ་པའི་མཆོག་ཆོས་ཅན། །ཡོན་ཏན་ཤིན་ཏུ་ཕྲ་བའི་ཆ་ལའང་ཚད་མེད་དེ། །དཔེ་ནི་ནམ་མཁའ་དང་ནི་བསྐྲུན་དུ་ཡོད་མ་ཡིན། །དངོས་གྲུབ་མཐའ་ཡས་མཉམ་མེད་དཔེ་དང་བྲལ་བ་རྣམས། །སེམས་ཅན་ཁམས་ལ་དངོས་གྲུབ་མཆོག་རྣམས་ངེས་
པར་སྩོལ། །རྟག་ཏུ་དྲི་མ་མེད་པ་ཐུགས་རྗེའི་ཤུགས་ལས་བྱུང༌། །སྨོན་ལམ་གྲུབ་པ་འགག་པ་མེད་པའི་ཆོས་ཉིད་ཅན། །འགྲོ་བའི་དོན་གྲུབ་རབ་ཏུ་བརྩོན་པ་མཐའ་ཡས་པ། །ཐུགས་རྗེ་ཆེན་པོའི་བདག་ཉིད་རྟག་ཏུ་རྣམ་པར་སྣང༌། །ཚད་མེད་ཚད་དང་
བྲལ་བ་ཤིན་ཏུ་རྫོགས་པ་ཡི། །བདེ་བར་གཤེགས་པའི་གོ་འཕང་དམ་པ་བརྙེས་གྱུར་ཀྱང༌། །ཁམས་གསུམ་རྣམས་ལ་དངོས་གྲུབ་མཆོག་སྩོལ་མཛད་པ་ཡི། །ཐུགས་རྗེའི་སྤྱོད་པ་མི་གཡོ་འགག་པར་ཡོངས་མི་འགྱུར། །ཨེ་མའོ་ཤིན་ཏུ་བཟང་

པོའི་ཆོས་ཉིད་མཆོག་དང་ལྡན། །མཆོག་སྦྱིན་རྣམས་ཀྱི་ནང་ན་གོ་འཕང་མཆོག་བརྙེས་པ། །ཁམས་གསུམ་ཀུན་ཏུ་རྟག་ཏུ་དངོས་གྲུབ་མཆོག་སྩོལ་མཛད། །མགོན་པོ་དུས་གསུམ་སྒྲིབ་པ་མེད་པར་རབ་མ་རྐྱེན་པས། །དམ་ཚིག་མཆོག་གསུམ་དངོས་གྲུབ་དམ་
པ་བདག་ལ་སྩོལ། །འདི་དེ་སངས་རྒྱས་ཐམས་ཅད་ཀྱི། །ཡང་དག་ཡོན་ཏན་རྒྱས་པ་སྟེ། །ལན་ཅིག་ཙམ་ཞིག་བརྗོད་པས་ཀྱང༌། །གསང་སྔགས་ཐམས་ཅད་འགྲུབ་པར་འགྱུར། །ཞེས་པས་བསྟོད་དོ། །དཀྱིལ་འཁོར་ནི། དེ་ནས་གླིང་བཞི་རི་རབ་དང་བཅས་པ་དབུལ་
བ་ལ་དེ་ཐིག་ལ་སོགས་པས་བྲི་ཚུལ་ནི། གྲུ་བཞི་ཆ་མཉམ་པར་བྱས་ལ། དེའི་ཕྱོགས་རེ་རེ་ལ་ཆ་ལྔ་ལྔ་སྟེ་བཅུ་པར་བྱ། དབུས་ཀྱི་ཆ་གཉིས་ལ་པདྨ་བྱ། ཕྱི་རོལ་གྱི་ཟུར་ལ་ཀུན་ནས་བསྐོར་བ་ལ་ལྕགས་རི་བྱ། ཕྱོགས་བཞི་ལ་བྱང་ཆུབ་ཆེན་པོའི་མཆོད་
རྟེན་གྱི་བང་རིམ་ལྟར་ནང་དུ་ཇེ་ཆུང་ཇ་ཆུང་བྱས་པ་ཟུར་ཐིག་གིས་བཅད་པའི་གྲུ་བཞི་པ་བཞིར་བྱས་པའི་ཐིག་དབྱི། རྡུལ་ཚོན་གྱིས་དབུས་སུ་པདྨ་འདབ་བརྒྱད་འདྲི། ཕྱོགས་བཞིར་རི་རབ་བང་རིམ་བཞི་པ་ཤར་དཀར། ལྷོ་སྔོ། ནུབ་དམར། བྱང་སེར་པོ། ཟུར་
བཞི་ནི་མར་ལ་སྔོན་པོ་གྲུ་བཞིའི་ཕྲེང་བ་བྱའོ། །དེའི་ཕྱི་རོལ་ཏུ་གླིང་ཕྲན་བརྒྱད། ཤར་ཟླ་གམ། ལྷོ་སོག་ཁ། ནུབ་ཟླུམ་པོ། བྱང་གྲུ་བཞི། དེའི་གཡས་གཡོན་དུ། ཤར་དུ་དཔལ་བེའུ་དང་འཁོར་ལོ། །ལྷོར་པདྨ་དང་རྒྱལ་མཚན། ནུབ་ཏུ་གདུགས་དང་
བུམ་པ། བྱང་དུ་དུང་དང་ཉ་འདྲིའོ། །དེའི་ཕྱི་རོལ་ཏུ་ལྕགས་རིས་ཀུན་ནས་བསྐོར་བར་བྱའོ། །དེ་ནས། ས་གཞི་སྤོས་ཀྱིས་བྱུགས་ཤིང་མེ་ཏོག་བཀྲམ། །རི་རབ་གླིང་བཞིས་ལེགས་པར་བརྒྱན་པ་འདི། །སངས་རྒྱས་ཞིང་དུ་དམིགས་ཏེ་ཕུལ་བ་ཡིས། །འགྲོ་ཀུན་

རྣམ་དག་ཞིང་ལ་སྤྱོད་པར་ཤོག །ཨོཾ་བཛྲ་རེ་ཁེ་ཨཱཿཧཱུཾ་སྭཱ་ཧཱ། གླིང་བཞི་རི་རབ་དང་བཅས་པའི་རི་མོ་དབུལ་ལོ། རྟགས་བརྒྱད་ནི། ཇི་ལྟར་སྔོན་གྱི་བདེ་གཤེགས་ལ། །བཀྲ་ཤིས་དཔལ་བེའུ་གཡུང་དྲུང་འཁྱིལ། །དགེ་བའི་དོན་དུ་
མངའ་བ་ལྟར། །བདག་གིས་དཔལ་བེའུ་དབུལ་བར་བགྱི། །ཇི་ལྟར་སྔོན་གྱི་སངས་རྒྱས་ལ། །ཆོས་ཀྱི་འཁོར་ལོ་བསྐོར་སླད་དུ། །ཚངས་པས་འཁོར་ལོ་ཕུལ་བ་ལྟར། །དེ་བཞིན་བདག་གིས་དབུལ་བར་བགྱི། །ཇི་ལྟར་སྔོན་གྱི་སངས་རྒྱས་ལ། ཉོན་མོངས་
བདུད་ལས་རྒྱལ་བ་ཡི། །ཆོས་ཀྱི་རྒྱལ་མཚན་ཕུལ་བ་ལྟར། །དེ་བཞིན་བདག་གིས་དབུལ་བར་བགྱི། །ཇི་ལྟར་སྔོན་གྱི་སངས་རྒྱས་ལ། །གདུགས་དཀར་གསེར་གྱི་ཡུ་བ་ཅན། །ཕུལ་བ་དེ་བཞིན་བདག་དབུལ་གྱི། །ཅི་བདེ་བར་ནི་བཞེས་སུ་གསོལ། །
ཇི་ལྟར་སྔོན་གྱི་སངས་རྒྱས་ལ། །འཁོར་བའི་སྐྱོན་གྱིས་མ་གོས་པའི། །དྲི་མེད་པདྨ་ཕུལ་བ་ལྟར། །དེ་བཞིན་བདག་གིས་དབུལ་བར་བགྱི། །ཇི་ལྟར་སྔོན་གྱི་སངས་རྒྱས་ལ། །རེ་བ་ཐམས་ཅད་རྫོགས་མཛད་པའི། །བུམ་པ་བཟང་པོ་ཕུལ་བ་ལྟར། །དེ་བཞིན་
བདག་གིས་དབུལ་བར་བགྱི། །ཇི་ལྟར་སྔོན་གྱི་སངས་རྒྱས་ལ། །ལྷ་ཡི་དབང་པོ་བརྒྱ་བྱིན་གྱིས། །འབུད་དུང་གཡས་འཁྱིལ་ཕུལ་བ་ལྟར། །དེ་བཞིན་བདག་གིས་དབུལ་བར་བགྱི། །ཇི་ལྟར་སྔོན་གྱི་སངས་རྒྱས་ལ། །ན་བཟའ་གསེར་གྱི་ཉ་རིས་ཅན། །ཕུལ་
བ་དེ་བཞིན་བདག་དབུལ་གྱི། །ཅི་བདེ་བར་ནི་བཞེས་སུ་གསོལ། །ཞེས་བཀྲ་ཤིས་རྟགས་བརྒྱད་དབུལ། ཁྲུས་ནི་དེ་ནས། དེ་བཞིན་གཤེགས་པ་རྣམས་དང་དེ་སྲས་ལ། །རིན་ཆེན་བུམ་པ་མང་པོ་སྤོས་ཀྱི་ཆུས། །ཡིད་འོང་ལེགས་པར་གང་བ་གླུ་དང་ནི། །

རོལ་མོར་བཅས་པ་དུ་མས་སྐུ་ཁྲུས་གསོལ། །ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲི་ཡེ་ཧཱུཾ་ཞེས་ཁྲུས་གསོལ། གོས་ནི། སྲབ་འཇམ་ཡང་བ་ལྷ་ཡི་གོས། ཞེས་སོགས་ཀྱིས་མཆོད་རྟེན་དང་གླེགས་བམ་ལ་སྣ་ཚོགས་པའི་གོས་དང༌། སངས་
རྒྱས་ལོངས་སྐུ་དང་བྱང་ཆུབ་སེམས་དཔའ་ཁྱིམ་པའི་ཆ་ལུགས་ཅན་རྣམས་ལ་ན་བཟའ་མཛེས་པ་དབུལ། དེ་ནས། དྲི་མེད་མཚན་ལ་བསྒྲིབ་བསལ་མི་མངའ་ཡང༌། །དད་པས་ངུར་སྨྲིག་རྒྱལ་མཚན་ཕུལ་བ་ཡིས། །ནམ་མཁའི་མཐའ་དག་མཉམ་པའི་འགྲོ་བ་
རྣམས། །སངས་རྒྱས་བརྟུལ་ཞུགས་མཆོག་ལ་སྤྱོད་པར་ཤོག །ཨོཾ་བཛྲ་ཝསྟ་ཡེ་ཨཱཿ་ཧཱུཾ་སྭཱ་ཧཱ། ཞེས་པས་སངས་རྒྱས་སྤྲུལ་སྐུ་དང༌། བྱང་སེམས་དང་ཉན་ཐོས་རབ་བྱུང་གི་ཆ་ལུགས་ཅན་རྣམས་ལ་ཆོས་གོས་ངུར་སྨྲིག་དབུལ། རྒྱན་ནི་དེ་ནས། རྒྱལ་
བ་མཚན་དཔེའི་རང་བཞིན་རྒྱན་ལྡན་ཕྱིར། །ཞེས་སོགས་ཀྱིས་རྒྱན་དབུལ། འདོད་ཡོན་ནི། །དེ་ནས། རྒྱལ་བ་ཟག་མེད་འབྱོར་ལ་མངའ་སྒྱུར་ཡང༌། །འགྲོ་བའི་དོན་དུ་འདོད་ཡོན་རྣམ་ལྔ་ཡི། །མཆོད་པ་ཕུལ་བས་མཁའ་མཉམ་སེམས་ཅན་གྱིས། །བསོད་
ནམས་མི་ཟད་གཏེར་ལ་སྤྱོད་པར་ཤོག །ཨོཾ་བཛྲ་ས་མནྟ་བྷ་དྲ་པཱུ་ཛ་མེ་གྷ་ཨཱཿཧཱུཾ་སྭཱ་ཧཱ་ཞེས་འདོད་ཡོན་ལྔ་དབུལ། རིན་ཆེན་ནི། དེ་ནས། མི་དབང་རིན་ཆེན་སྣ་བདུན་འདི་དག་ནི། །སངས་རྒྱས་སྲས་དང་བཅས་པ་མ་ལུས་ལ། །བཤམས་ཤིང་ཡིད་
ཀྱིས་སྤྲུལ་ཏེ་ཕུལ་བ་ཡིས། །འགྲོ་བ་མི་ཟད་གཏེར་ལ་སྤྱོད་པར་ཤོག །ཨོཾ་སཔྟ་མ་ཧཱ་རཏྣ་པཱུ་ཛ་མེ་གྷ་ཨཱཿཧཱུཾ་སྭཱ་ཧཱ། ཞེས་རིན་ཆེན་སྣ་བདུན་དབུལ་ལོ། །བཅུད་དབུལ་བ་ནི། རྒྱལ་བ་མགོན་པོ་དཔལ་གྱི་ལྷམ་མེར་བཞུགས། །བསོད་ནམས་ཡེ་ཤེས་

སྐུ་མངའ་བརྙེས་པ་ལ། །ལྔ་ཕྲག་ལྔ་ལྡན་སྙིང་པོ་དམ་པ་འབུལ། །འགྲོ་བས་བདེ་གཤེགས་སྙིང་པོ་ཐོབ་པར་ཤོག །ཨོཾ་བཛྲ་པཉྩ་པཉྩ་བི་མ་ལ་པཱུ་ཛ་མེ་གྷ་ཨཱཿཧཱུཾ་སྭཱ་ཧཱ། ཞེས་སྨན་ལྔ་འབྲུ་ལྔ་རིན་པོ་ཆེ་ལྔ། དྲི་ལྔ་སྙིང་པོ་ལྔ་ལ་སོགས་
པ་སྣོད་མཛེས་པ་གཅིག་གམ་ལྔའི་ནང་དུ་བླུག་ལ་དབུལ། གདུགས་སོགས་ནི། བརྩེ་བའི་ཁོར་ཡུག་སྙན་པའི་བ་དན་ཅན། །ཏིང་འཛིན་བླ་བྲེ་སྤོབས་པའི་འོད་གསལ་བ། །མཆོག་རྐྱེན་འོས་པའི་ཉེར་མཁོ་འདི་དག་འབུལ། །སྐྱེ་བོས་རྣམ་དག་ཡེ་ཤེས་
ཐོབ་པར་ཤོག །ཨོཾ་བཛྲ་མ་ཧཱ་པཱུ་ཛ་མེ་གྷ་ཨཱཿཧཱུཾ་སྭཱ་ཧཱ། ཞེས་གདུགས་དང་བ་དན་བླ་བྲེ་རོལ་མོ་དང་བཅས་པ་འབུལ། འབྲུ་དབུལ་བ་ནི། དེ་ནས། བདེ་གཤེགས་རྣམས་ལ་འབྲུ་ཕུལ་བས། །བདག་དང་འགྲོ་བ་ཐམས་ཅད་ཀྱི། །ཟས་ཀྱི་འབྱོར་པ་ལྡན་པ་
དང༌། །དགེ་བའི་ལོ་ཏོག་རྒྱས་གྱུར་ཅིག །ཅེས་འབྲུ་སྣ་ཚོགས་པ་དབུལ། རིན་ཆེན་དབུལ་བ་ནི། རིན་ཆེན་སྣ་ལྔ་ཕུལ་བ་ཡིས། །བདག་དང་འགྲོ་བ་ཐམས་ཅད་ཀྱི། །དབུལ་བའི་སྡུག་བསྔལ་ཞི་བ་དང༌། །ལོངས་སྤྱོད་ཕུན་སུམ་ཚོགས་གྱུར་ཅིག། །
ཅེས་རིན་པོ་ཆེ་སྣ་ཚོགས་པ་དབུལ། སྨན་དབུལ་བ་ནི། བདེ་གཤེགས་རྣམས་ལ་སྨན་ཕུལ་པས། ཉོན་མོངས་བརྒྱད་ཁྲི་བཞི་སྟོང་གི། ནད་ཀྱི་སྡུག་བསྔལ་བྱང་གྱུར་ནས། །ཐུགས་རྗེའི་སྨན་གྱིས་གདུལ་གྱུར་ཅིག །ཅེས་གི་ཝང་ལ་
སོགས་པའི་སྨན་སྣ་ཚོགས་པ་སྣོད་གཅིག་ཏུ་བླུག་སྟེ་དབུལ། བཀྲ་ཤིས་དབུལ་བ་ནི། དེ་ནས། བཀྲ་ཤིས་གང་ཞིག་སེམས་ཅན་ཀུན་གྱི་སྙིང་ལ་གནས། །ཀུན་གྱི་བདག་ཉིད་རིགས་ཀུན་གྱི་ནི་བདག་པོ་མཆོག །མ་ལུས་སེམས་ཅན་

སྐྱེད་བྱེད་བདེ་བ་ཆེན་པོ་སྟེ། །བཀྲ་ཤིས་དེས་ནི་རིང་ཁྱོད་ལ་བདེ་ལེགས་ཤོག །ཅེས་བུམ་ཆུས་བྲན་པའི་མེ་ཏོག་ཕུལ་ཏེ། བཀྲ་ཤིས་ཀྱི་མངའ་དབུལ་བྱའོ།  །བྱེ་བྲག་གི་མངའ་འབུལ་ལ། སྐུ་གཟུགས་དང་། གླེགས་བམ་དང་། མཆོད་རྟེན་ལ་མངའ་
དབུལ་བ་གསུམ་ལས། དང་པོའི་སྡོམས་ནི། སྤུ་གྲི་འདྲེག་སྤྱད་སོ་མངས་དང་། །ཤངས་དབྱེ་ཚེམས་ཤིང་སྙན་ཞལ་དབྱེ། སྤུ་གྲི་དབུལ་བ་ནི། ཇི་ལྟར་རང་བྱུང་མཆོད་རྟེན་དུ། །རྒྱལ་བས་ཁྱིམ་པའི་རྟགས་སྤངས་ལྟར། །འགྲོ་བ་སེམས་ཅན་དོན་གྱི་
ཕྱིར། །ཁྱིམ་པའི་རྟགས་རྣམས་སྤང་བར་བྱ། །རྒྱལ་བའི་དབུ་སྐྲ་མཐོན་མཐིང་སྐྱོན་བྲལ་ཡང༌། །གཞན་དོན་བསྒྲུབ་ཕྱིར་ཁྱིམ་པའི་རྟགས་སྤང་ཕྱིར། །དད་པས་གསེར་གྱི་འདྲེག་སྤྱད་ཕུལ་བ་ཡིས། །འགྲོ་ཀུན་སྡུག་བསྔལ་ཀུན་ལས་འགྲོལ་བར་ཤོག །ཨོཾ་
བཛྲ་ཀ་ཙ་མུ་ལ་ཨཱཿཧཱུཾ་སྭཱ་ཧཱ། ཞེས་བརྗོད་ཅིང་རབ་ཏུ་བྱུང་བའི་ཆ་ལུགས་ཅན་རྣམས་ལ་གསེར་གྱི་སྤུ་གྲིས་དབུ་སྐྲ་དང་ཞལ་སྤུ་འདྲེག་པའི་ཚུལ་བྱའོ། །འདྲེག་སྤྱད་ནི། བདེ་བར་གཤེགས་པའི་དཔེ་བྱས་ལ། །སྐྱོན་གྱི་ཉེས་པ་མི་མངའ་ཡང༌། །འགྲོ་བ་
སེམས་ཅན་དོན་གྱི་ཕྱིར། །རིན་ཆེན་འདྲེག་སྤྱད་དབུལ་བར་བགྱི། །ཟངས་མདོག་ལྟར་མཛེས་ཡིད་འོང་སྐྱོན་བྲལ་ཡང༌། །བདག་ཅག་དད་པས་ཕྱག་དང་ཞབས་རྣམས་ཀྱི། །སེན་མོའི་འདྲེག་སྤྱད་ཕུལ་བས་འགྲོ་ཀུན་གྱིས། །སངས་རྒྱས་མཚན་དཔེ་བཟང་
པོ་ཐོབ་པར་ཤོག །ཨོཾ་བཛྲ་ན་ག་ཚེ་ད་ཛ་ན་ཨཱཿ་ཧཱུཾ་སྭཱ་ཧཱ། ཞེས་ཡང་འདྲེག་སྤྱད་ཀྱིས་ཐུན་མོང་དུ་སེན་མོ་འདྲེག་པའི་ཚུལ་བྱའོ། །སོ་མངས་ནི། རྒྱལ་བའི་དབུ་སྐྲ་ལྕང་ལོ་ལ། །དུས་གསུམ་དྲི་མས་མ་གོས་ཏེ། །བཀུར་སྟི་དུང་གི་སོ་མངས་ཀྱིས། །

རྒྱལ་བའི་དབུ་སྐྲ་ཤད་པར་བྱ། །དབུ་སྐྲ་རིན་ཆེན་ལྕང་ལ་མ་འཁྲུགས་ཤིང་། །མཛེས་ཤིང་བལྟ་བས་མི་ངོམས་སྐྱོན་བྲལ་ཡང༌། །བདག་བློ་སྦྱང་ཕྱིར་རྐྱེན་དང་འཚམ་པ་འདི། །ཕུལ་བས་འགྲོ་ཀུན་དུག་གསུམ་བྲལ་བར་ཤོག །ཨོཾ་
བཛྲ་པཱ་ལ་ཤོ་དྷ་ཡ་ཨཱཿ་ཧཱུཾ་སྭཱ་ཧཱ། ཞེས་སངས་རྒྱས་ལོངས་སྐུ་དང་བྱང་སེམས་ཁྱིམ་པའི་ཆ་ལུགས་ཅན་རྣམས་ལ་གསེར་གྱི་སོ་མངས་ཀྱིས་དབུ་སྐྲ་ཤད་པའི་ཚུལ་བྱའོ། །ཤངས་དབྱེ་ནི། ཟག་བཅས་ཕུང་པོ་དྲི་སྤངས་པ། །འགྲོ་བ་སེམས་ཅན་དོན་གྱི་
ཕྱིར། །རྣམ་པར་དག་པའི་དྲི་བསྐྱེད་ལྟར། །རྒྱལ་བའི་ཤངས་ནི་དབྱེ་བར་བྱ། །དྲི་འཛིན་རྣམ་དམ་ཚུལ་ཁྲིམས་ལེགས་འཁྲུངས་པ། །དགེ་བ་བསྒྲུབ་ཕྱིར་སྐྱོན་ལས་ངེས་གྲོལ་ཡང༌། །མོས་པས་འཛིན་དཔྱད་དམ་པ་ཕུལ་བ་ཡིས། །འགྲོ་བས་ཡེ་ཤེས་བླ་མེད་
ཐོབ་པར་ཤོག །ཨོཾ་བཛྲ་རོ་མ་དྷ་ར་ཨཱཿ་ཧཱུ་སྭཱ་ཧཱ། ཞེས་གསེར་གྱི་རྨང་འཚེར་གྱིས་ཤངས་དབྱེ་བའི་ཚུལ་བྱས་ནས་རྡོ་རྗེའི་ཤངས་སུ་བསམས་ནས་ཤངས་ཀྱི་སྤུ་འཐོག་པའི་ཚུལ་བྱའོ། །ཚེམས་ཤིང་ནི། རྒྱལ་བའི་ཚེམས་དཀར་བཞི་བཅུ་ལ། །མི་གཙང་
རྡུལ་གྱིས་མ་གོས་ཏེ།  །བཀུར་སྟི་རིན་ཆེན་ལྗོན་ཤིང་གིས། །རྒྱལ་བའི་ཚེམས་ནི་དབྱེ་བར་བྱ། །དཀར་ལ་ཐགས་བཟང་བཞི་བཅུ་ཚང་བའི་ཚེམས། །བརྒྱད་ཁྲི་བཞི་སྟོང་ཆོས་ལ་མངའ་སྒྱུར་ཡང༌། །བདག་ཅག་དད་པས་ཚེམས་ཤིང་འབུལ་ལགས་ཀྱིས། །འགྲོ་
བས་སངས་རྒྱས་གསུང་དབྱངས་ཐོབ་པར་ཤོག །ཨོཾ་བཛྲ་དནྡྷ་ཤོ་ནྡྷ་ཡ་ཨཱཿ་ཧཱུཾ་སྭཱ་ཧཱ། ཞེས་གསེར་དངུལ་ལས་བྱས་པའི་ཚེམས་ཤིང་གིས་ཚེམས་ཕྱི་ཞིང་འདྲུ་བའི་ཚུལ་བྱའོ། །སྙན་དབྱེ་ནི། འགྲོ་རྣམས་ཆོས་ཀྱིས་ཕོངས་པ་ལ། །རྒྱལ་བས་ཆོས་ཀྱི་

དུང་འབུད་ལྟར། །དེ་བཞིན་སེམས་ཅན་དོན་གྱི་ཕྱིར། །རྒྱལ་བའི་སྙན་ནི་དབྱེ་བར་བྱ། །སྙན་སྲིད་མི་མངའ་ཀུན་ཏུ་གསལ་བར་ལྡན། །ཐུབ་པའི་སྒྲ་འཛིན་ངོ་བོས་དག་ན་ཡང༌།  །དག་བྱེད་འདི་ནི་བདག་གིས་འབུལ་ལགས་ཀྱི། །སྐྱེ་བོས་རྟག་ཏུ་དམ་ཆོས་ཐོས་པར་ཤོག །ཨོཾ་
བཛྲ་ཀ་རྞ་ཤོ་དྷ་ཡ་ཨཱཿ་ཧཱུཾ་སྭཱ་ཧཱ། ཞེས་གསེར་དངུལ་ལས་བྱས་པའི་རྣ་འབྲུས་སྙན་དབྱེ་བའི་ཚུལ་བྱ་ཞིང་རྡོ་རྗེའི་སྙན་དུ་བསམས་ལ་སྤབས་བཞར་དབུལ་ལོ། །ཞལ་དབྱེ་ནི། ཆོས་ཀྱི་རོ་ཡི་དགའ་བ་ཡིས། །འགྲོ་བ་ཐམས་ཅད་ཚིམ་མཛད་པ། །རོ་མཆོག་བརྒྱ་ལྡན་
ཞལ་ཟས་རྣམས། །དབུལ་ཕྱིར་རྒྱལ་བའི་ཞལ་དབྱེའོ། །འོད་སྟོང་ཟེར་གྱིས་ཕྱེ་བའི་པདྨ་དང༌། །བིམྤ་པ་ལྟར་དམར་ཡིད་འོང་ཞལ་གྱི་སྒྲོས། །ལེགས་པར་ཕྱེ་བས་མཁའ་མཉམ་སེམས་ཅན་གྱིས། །ཐར་པའི་གྲོང་ཁྱེར་སྒོ་མཆོག་ཕྱེད་པར་ཤོག །ཨོཾ་བཛྲ་གྷ་ཊ་ས་མ་
ཡ་པྲ་བེ་ཤཱ་ཡ་ཧཱུཾ། ཞེས་གསེར་དངུལ་ལས་བྱས་པའི་ཞལ་ཐུར་གྱིས་ཞལ་དབྱེ་བའི་ཚུལ་བྱས་ནས་རྡོ་རྗེའི་ཞལ་དུ་བསམས་ལ། ཞལ་ཐུར་ཡང་དབུལ་ལོ། །གཉིས་པ་གླེགས་བམ་མངའ་དབུལ་གྱི་སྡོམས་ནི། ཁྲི་གོས་གླེགས་བམ་གླེགས་ཐག་གོ །
རིན་ཆེན་དུ་མ་ལས་གྲུབ་སེང་གེའི་ཁྲི། །ཡིད་འོང་སྣ་ཚོགས་གོས་ཀྱིས་བཀང་པ་འདི། །སྤྲོས་བྲལ་གསུང་རབ་མཆོག་ལ་ཕུལ་བ་ཡིས། །འགྲོ་རྣམས་རྡོ་རྗེའི་གདན་ལ་བཞུགས་པར་ཤོག །ཨོཾ་བཛྲ་ཨཱ་ས་ན་ཨཱཿ་ཧཱུཾ་སྭཱ་ཧཱ། ཞེས་བཞུགས་ཁྲི་དང༌། གོས་
ནི། སྣ་ཚོགས་དབང་པོའི་གཞུ་ཞེས་སོགས་ཀྱིས་ན་བཟའ་དང༌། གླེགས་ཤིང་ནི། ཟུང་འཇུག་དམ་ཆོས་འཛིན་པ་ཀུན་བྲལ་ཡང༌། །ཐབས་དང་ཤེས་རབ་རྗེས་སུ་འབྲེལ་གྱུར་བའི། །ཉི་ཟླ་ལྟ་བུའི་རྟེན་འབྲེལ་དགབ་བྱ་བ། །ཕུལ་བས་སྐྱེ་བོས་ཟུང་འཇུག་ཐོབ་པར་

ཤོག །ཨོཾ་བཛྲ་པྲཛྙཱ་ཨུ་བ་ཡ་ཨཱ་དྷ་ཡ་ཨཱཿ་ཧཱུཾ་སྭཱ་ཧཱ། ཞེས་གླེགས་ཤིང་དང་། གླེགས་ཐག་ནི། སྤྲོས་པ་དུ་མ་རབ་ཏུ་རྒྱས་གྱུར་ཀྱང༌། །ཡེ་ཤེས་ཆེན་པོར་རོ་གཅིག་གྱུར་པ་ལྟར། །གླེགས་བམ་གཅིག་གྱུར་ཡོ་བྱད་མཆོག་ཕུལ་བས། །
འགྲོ་བས་ཡེ་ཤེས་ཆེན་པོ་རྟོགས་པར་ཤོག །ཨོཾ་བཛྲ་པུ་སྟ་ཀ་བནྡྷ་ཨཱཿ་ཧཱུཾ་ཞེས་པས་གླེགས་ཐག་དབུལ་བར་བྱའོ།  །གསུམ་པ་མཆོད་རྟེན་ལ་མངའ་དབུལ་གྱི་སྡོམས་ནི། སྲོག་ཤིང་འཁོར་ལོ་ཅོད་པན་འཕན། །རྒྱལ་མཚན་གདུགས་དང་ཕྲེང་བ་གདན། །
སྲོག་ཤིང་ཕུལ་བར་བསམ་ཞིང༌། ཨོཾ་བཛྲ་ཨཱ་ཡུ་ཥེ་སྭཱ་ཧཱ། སེམས་ཅན་ཐམས་ཅད་ཤེས་པ་བཅུ་དང་ལྡན་པར་གྱུར་ཅིག །བདེ་བར་གཤེགས་པའི་བསྟན་པ་དམ་པའི་ཆོས་མི་ནུབ་ཅིང་ཡུན་རིང་དུ་གནས་པར་གྱུར་ཅིག །སེམས་ཅན་ལྷག་པའི་བསམ་
པ་རྣམ་པར་དག་པས་ཀུན་ཏུ་བཟང་པོའི་སྨོན་ལམ་ལ་འཇུག་པར་གྱུར་ཅིག །སེམས་ཅན་ཤེས་བཅུ་ལྡན་གྱུར་ཅིག །བསྟན་པ་ཡུན་རིང་གནས་པར་ཤོག །སེམས་ཅན་ལྷག་བསམ་དག་པ་ཡིས། །ཀུན་བཟང་སྨོན་ལམ་འཇུག་པར་ཤོག །དེ་
ནས་འཁོར་ལོ་ཕུལ་བར་བསམ་ཞིང༌། ཨོཾ་པྲ་མརྡ་ན་ཡ་སྭཱ་ཧཱ། སེམས་ཅན་ཐམས་ཅད་དེ་བཞིན་གཤེགས་པའི་སྟོབས་བཅུ་དང༌། མ་འདྲེས་པའི་དྲན་པ་ཉེ་བར་བཞག་པ་གསུམ་ཐོབ་པར་གྱུར་ཅིག །རྣམ་པར་ཐར་པ་བརྒྱད་ཐོབ་པར་གྱུར་ཅིག། །
ཡེ་ཤེས་ལྔ་དང་ལྡན་པར་གྱུར་ཅིག །ཁམས་གསུམ་སེམས་ཅན་མ་ལུས་པ། །སྟོབས་དང་མ་འདྲེས་ཆོས་དང་ནི། །དྲན་པ་ཉེར་གཞག་རྣམ་ཐར་བརྒྱད། །ཡེ་ཤེས་ལྔ་སོགས་ལྡན་འགྱུར་ཤོག །དེ་ནས་ཅོད་ཕན་དབུལ་བ་ནི། །ཨོཾ་པ་ཊཾ་ཀ་ལཾ་བ་ཡ་སྭཱ་ཧཱ། 

སེམས་ཅན་ཐམས་ཅད་དུས་ཐམས་ཅད་དུ་དར་གྱི་ཅོད་པན་དང༌། ལྷབ་ལྷུབ་ལ་སོགས་པ་མཆོད་པ་དང་བསྙེན་བཀུར་གྱི་རྣམ་པ་མང་པོས་དེ་བཞིན་གཤེགས་པ་འཁོར་དང་བཅས་པ་ཐམས་ཅད་དང༌། དེ་དག་གི་མཆོད་རྟེན་དང་སྐུ་གཟུགས་དང༌། གསུང་རབ་
ལ་སོགས་པ་དག་ལ་མཆོད་པ་བྱེད་པར་གྱུར་ཅིག །སེམས་ཅན་རྣམས་ནི་མ་ལུས་པས། །བདེ་བར་གཤེགས་པའི་སྐུ་གཟུགས་ལ། །དར་དང་ལྷབ་ལྷུབ་ལ་སོགས་པས། །བྱང་ཆུབ་བར་དུ་མཆོད་པར་ཤོག །དེ་ནས་འཕན་དབུལ་བ་ནི། ཨོཾ་པཱ་ཏཾ་ཀེ་སྭཱ་ཧཱ།
སེམས་ཅན་ཐམས་ཅད་ཆོས་ཀྱི་གྲགས་པ་དང་སྙམ་པ་བསལ་གྱིས་མི་ཁྱབ་པ་ཐོབ་པར་གྱུར་ཅིག །སེམས་ཅན་རྣམས་ནི་མ་ལུས་པ། །ཕྱོགས་བཅུར་སྙན་པའི་བ་དན་གྱི། །འཚེ་བ་མེད་ཅིང་ཆོས་ལྡན་པའི། །གྲགས་པས་རྒྱས་པར་འགེངས་པར་ཤོག །
དེ་ནས་ཆུ་སྲིན་གྱི་རྒྱལ་མཚན་དབུལ་བ་ནི། ཨོཾ་ཀུ་མྦྷི་ར་དྷྭ་ཛ་ཡ་སྭཱཧཱ། སེམས་ཅན་ཐམས་ཅད་འཁོར་བ་མི་སྟོངས་མི་འཛིན་པས་བདུད་བཞི་ལས་རྒྱས་ཆོས་མི་ནུབ་པའི་རྒྱལ་མཚན་དུ་གྱུར་ཅིག །འཁོར་བ་མ་སྟོང་བར་དུ་ནི། །བདུད་བཞི་དག་ལས་རབ་
རྒྱལ་ནས། །སྟོན་པའི་བསྟན་པ་ཟབ་མོ་དག །མི་ནུབ་རྒྱལ་མཚན་ཐོབ་པར་ཤོག །དེ་ནས་གཟུགས་དབུལ་བ་ནི། ཨོཾ་པྲཧྨ་ན་ཡེ་སྭཱ་ཧཱ། སེམས་ཅན་ཐམས་ཅད་བླ་ན་མེད་པའི་སྐྱབས་དང་ལྡན་ཞིང་ཆོས་ཀྱི་རྒྱལ་པོ་ཆེན་པོར་གྱུར་ཅིག །ཁམས་གསུམ་
སེམས་ཅན་མ་ལུས་པ། །ཉོན་མོངས་ཚད་པས་གདུངས་པ་ལ། །ཐུགས་རྗེའི་བྱང་ཆུབ་སེམས་ཀྱི་གདུགས། །ཕུལ་བས་བདེ་བས་ཚིམས་འགྱུར་ཤོག །དེ་ནས་མེ་ཏོག་གི་ཕྲེང་བ་དབུལ་བ་ནི། །ཨོཾ་རཏྣ་མ་ལེ་ཏྲཾ་ཞེས་པ་དང༌། ན་མ་སྟཻ་ཡ་དྷྭི་ཨ་ནུ་ག་

ཏ། པྲ་ཏིཥྛ་ཏེ། པུཥྞ་ག་ཏ་བེ། ཏ་ཐཱ་ག་ཏཱ་ཡ། ཨརྷ་ཏེ། སཾ་མྱཀྶཾ་བུདྡྷཱ་ཡ། ཏདྱ་ཐཱ། ཨོཾ་བཛྲ་པུཥྤེ་ཨཱཿ་ཧཱུཾ་སྭཱ་ཧཱ། སེམས་ཅན་ཐམས་ཅད་མཚན་དང་དཔེ་བྱས་དང་ལྡན་ཏེ། སྐུ་བལྟ་བས་ཆོག་མི་ཤེས་པ་ཕུན་སུམ་ཚོགས་པ་
ཐོབ་པར་གྱུར་ཅིག །འཁོར་བའི་སེམས་ཅན་མ་ལུས་ཀུན། །མཚན་དང་དཔེ་བྱད་རྗོགས་ཐོབ་ནས། །བལྟ་བས་མི་ངོམས་གཟུགས་ཀྱིས་ནི། །སེམས་ཅན་དོན་རྣམས་རྫོགས་བྱེད་ཤོག །དེ་ནས་རིན་པོ་ཆེ་ལ་སོགས་པའི་གདན་དབུལ་བ་ནི། ཨོཾ་པུ་
ན་དྷ་རི་ཛ་ཡེ་སྭཱ་ཧཱ། སེམས་ཅན་ཐམས་ཅད་གདན་གྱི་ཁྱད་པར་སྟོབས་བཅུ་དང་ལྡན་པ་གླང་པོ་ཆེའི་གདན་དང༌། མི་འཇིགས་པ་བཞི་དང་ལྡན་པ་སེང་གེའི་གདན་དང༌། རྫུ་འཕྲུལ་གྱི་རྐང་པ་བཞི་དང་ལྡན་པ་རྟའི་གདན་དང༌། དབང་བཅུ་དང་ལྡན་པ་རྨ་
བྱའི་གདན་དང༌། ཐམས་ཅད་དུ་ཐོགས་པ་མེད་པའི་སྟོབས་ཀྱི་ཤུགས་དང་ལྡན་པ་ནམ་མཁའ་ལྡིང་གི་གདན་དང༌། འགྲོ་བའི་རེ་འདོད་ཡིད་བཞིན་དུ་སྐོང་བ་རིན་པོ་ཆེའི་གདན་དང༌། ཆགས་པའི་སྐྱོན་ཐམས་ཅད་སྤངས་པ་པདྨའི་གདན་དང༌། རང་བཞིན་
གྱིས་འོད་གསལ་བ་ཉི་ཟླའི་གདན་རྣམས་ཐོབ་པར་གྱུར་ཅིག །སེམས་ཅན་མ་ལུས་སངས་རྒྱས་ཏེ། །སྟོབས་བཅུ་ལྡན་པ་གླང་པོའི་གདན། །མི་འཇིགས་སེང་གེའི་གདན་དང་ལྡན། །རྫུ་འཕྲུལ་རྐང་པ་རྟ་ཡི་གདན། །དབང་བཅུ་ཐོབ་པ་རྨ་བྱའི་གདན། །
ཐོགས་མེད་ཤུགས་ལྡན་མཁའ་ལྡིང་གདན། །འདོད་དགུ་འབྱུང་བ་རིན་ཆེན་གདན། །སྐྱོན་གྱིས་མ་གོས་པདྨའི་གདན། །རང་བཞིན་འོད་གསལ་ཉི་ཟླའི་གདན། །གདན་རྣམས་མྱུར་དུ་ཐོབ་པར་ཤོག །ཅེས་པ་རྣམས་མཆོད་རྟེན་གྱི་མངའ་དབུལ་

ལོ། །ཤིས་བརྗོད་ནི། དེ་ནས་རྟེན་ལ་མེ་ཏོག་གི་ཕྲེང་བ་བཏགས་པའི་སྣ་ནས། སློབ་དཔོན་གྱི་ལག་པ་གཡས་པ་རྡོ་རྗེ་དང་བཅས་པས་བཟུང༌། དེའི་སྣ་ནས་གཞན་གྱིས་ཀྱང་བཟུང༌། ཐམས་ཅད་ཀྱིས་ལག་ཏུ་མེ་ཏོག་བཟུང་ལ་སྐུ་གཟུགས་ལ། ཨོཾ་སུ་པྲ་ཏིཥྛ་བཛྲེ་
སྭཱ་ཧཱ། ཞེས་དང༌། གཙུག་ལག་ཁང་དང་མཆོད་རྟེན་ལ། ཨོཾ་ཧཱུཾ་ཧྲིཿ་བྷྲུཾ་ཁཾ། བཛྲཱི་བྷ་ཝ་དྲྀ་ཌྷ་ཏིཥྛ་བྷུཾ་ཁཾ། ཞེས་པ་དང༌། པོ་ཏི་ལ་ཨོཾ་སུ་པྲ་ཏིཥྛ་བཛྲེ་སྭཱ་ཧཱ་ཞེས་དང་། ཨོཾ་ཧཱུཾ་ཧྲིཿ་ཏྲཱཾ། ཞེས་པ་དང༌། ཐམས་ཅད་ལ་ཐུན་མོང་དུ་གསེར་དངུལ་ལམ། གྲོ་ག་ལ་
ཙནྡན་དཀར་པོ་དང་། གུར་ཀུམ་གི་ཝང་ལ་སོགས་ཀྱིས་ཡེ་དྷར་ཚར་བདུན་བྲིས་ལ། ཚར་རེ་རེ་ཞིང་ལན་བདུན་ཡན་ཆད་ཅི་སྒྲུབ་པ་བཟླས་ལ། བུམ་པའི་ཆུས་བཀྲུས་ནས་བུམ་པར་བླུག །བུམ་པའི་སྟེང་དུ་ཟླ་བ་ལ་སྔགས་ཀྱི་ཕྲེང་བ་འོད་དང་བཅས་
པ་བསམ། དེའི་འོད་ཀྱིས་འཇིག་རྟེན་གྱི་ཁམས་ཀྱི་བདུད་རྩི་ཐམས་ཅད་བཀུག་ནས། བུམ་པའི་ཆུ་དེ་སྔགས་ཀྱི་ཕྲེང་བ་ཞུ་བ་དང་ལྷན་ཅིག་རོ་གཅིག་ཏུ་གྱུར་པར་བསམས་ལ། ལག་པས་རེག་ནས་ཡེ་དྷར་བརྒྱ་རྩ་ལ་སོགས་པ་བཟླ། རབ་ཏུ་གནས་བྱའི་
རྟེན་དེའི་ཐུགས་ཀར་ཟླ་བ་ལ་སྔགས་ཕྲེང་བསྒོམ། དེའི་འོད་ཀྱིས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་རབ་ཏུ་གནས་བྱའི་རྟེན་དེ་དང་མཐུན་པའི་གཟུགས་སུ་བྱོན་ནས་རྟེན་ལ་ཐིམ་པར་བསམ། བུམ་པའི་ཆུ་དེས་སྔར་ཁྲུས་བྱས་པའི་སྐབས་
ལྟར་ཁྲུས་བྱ། གསོལ་གདབ་ཀྱི་སྐབས་ཀྱི་མེ་ཏོག་ལའང་བྲན་ནོ། །དེ་ནས་བུམ་པའི་ཆུ་དེ་མེ་ཏོག་ལ་བྲན་ལ། མེ་ཏོག་གི་ཆར་ཀུན་གྱིས་དབབ་ཅིང༌། འཇིག་རྟེན་འདི་དང་གཞན་ཡང་མཐོ་རིས་ན། །རིན་ཆེན་རྨད་བྱུང་རྒྱ་ཆེན་མཆོག་ཡོད་པ། །དེས་ནི་རྫོགས་པའི་

སངས་རྒྱས་རིན་ཆེན་ལ། །ཅིས་ཀྱང་གྲངས་དང་བགྲང་དང་ཆར་མི་ཕོད། །ངོ་མཚར་ཤིན་ཏུ་རྨད་བྱུང་དཔག་མེད་དེས། །རྫོགས་པའི་སངས་རྒྱས་རིན་ཆེན་འཇིག་རྟེན་མཆོག། །ཇི་ལྟར་ངའི་འདི་དེ་བཞིན་བདེན་མཆོག་ན། །བདེན་པ་
འདིས་ནི་ཤིན་ཏུ་བདེ་ལེགས་ཤོག །ཞི་འགོག་བདུད་རྩི་ཤིན་ཏུ་གྱ་ནོམ་གང་། །ཤཱཀྱ་ཐུབ་པས་མཉམ་གཞག་ཐུགས་ཆུད་པ། །ཆོས་དེ་དང་ནི་མཚུངས་པ་ཡོན་མིན་ཏེ། །དེ་མངོན་བྱས་ནས་ཕྱིན་ཆད་མྱ་ངན་མེད། །ངོ་མཚར xxx། དམ་པའི་ཆོས་ཀྱི་རིན་
ཆེན་འཇིག་རྟེན་མཆོག། །ཇི་ལྟར xxx། བདེན་པ xxx། རྒྱལ་བས་གང་དང་གང་ཟག་བརྒྱད་གསུངས་པ། །དེ་དག་རྣམས་ནི་སྐྱེས་བུ་ཟུང་བཞི་སྟེ། །སྦྱིན་གནས་འདི་དག་ས་སྟེང་ཤིན་ཏུ་དཀོན། །དེ་དག་རྣམས་ལ་སྦྱིན་ན་དཔག་མེད་འགྱུར། །ངོ་མཚར xxx། 
དགེ་འདུན་རིན་ཆེན་གང་ཞིག་འཇིག་རྟེན་མཆོག །ཇི་ལྟར xxx། བདེན་པ xxx། །དམ་པའི་གཙོ་བོ་མཆོག་སྦྱིན་གྱ་ནོམ་པ། །འོད་མཆོག་དཔའ་བོ་དམ་པ་མཆོག་གི་གནས། །ཤེས་རབ་དམ་པ་མཆོག་གི་དམ་པ་མཆོག །མཆོག་མིན་མཆོག་མཁྱེན་
འདི་ནི་བཅོམ་ལྡན་གཅིག །ངོ་མཚར xxx། རྫོགས་པའི་སངས་རྒྱས་རིན་ཆེན་འཇིག་རྟེན་མཆོག །ཇི་ལྟར xxx། བདེན་པ xxx། ཏིང་འཛིན་དམ་པ་བར་ཆད་མེད་པ་གང༌། །མཐའ་ཡས་བླ་མེད་བདེ་བར་གཤེགས་གསུང་བ། །ཏིང་འཛིན་དེ་བརྟན་རྡོ་རྗེ་
དཔེར་བྱས་པ། །ཏིང་འཛིན་དེ་དང་མཚུངས་པའི་ཏིང་འཛིན་མེད། །ངོ་མཚར xxx། ཏིང་ངེ་འཛིན་གྱི་རིན་ཆེན་འཇིག་རྟེན་མཆོག །ཇི་ལྟར xxx། བདེན་པ xxx། །ཇི་ལྟར་སྒོ་གཏན་དམ་ཞིང་རབ་དམ་སྟེ། །སྟོབས་ཆེན་རླུང་བཞི་དག་གིས་མི་བསྐྱོད་པ། །དེ་ལྟར་མཁས་པ་བདེན་

བཞི་མཐོང་གནས་པ། །འཇིག་རྟེན་སྨྲ་བ་རྣམས་ཀྱིས་འདིར་མི་གཡོ།། x། དགེ་འདུན་རིན་ཆེན  xxx ཐམས་ཅད་ཟིལ་གནོན་ཀུན་མཁྱེན་ཐམས་ཅད་གཟིགས། །ཐམས་ཅད་མཁྱེན་པ་སྟོབས་རྣམས་ཀུན་དང་ལྡན། །ཀུན་གྱི་དམ་པ་འཛིན་པ་ཀུན་དང་བྲལ། །བསམ་
པ་ཀུན་མཁྱེན་འདི་ནི་བཅོམ་ལྡན་གཅིག x།  །རྫོགས་པའི་x x xསྲིད་པ་འགོག་ཅིང་མི་གཡོ་འགྱུར་བ་མེད། །སྐྱོ་མེད་འཇིགས་པ་ཀུན་ལས་རྣམ་པར་གྲོལ། །ཤིན་ཏུ་འགོག་ཅིང་གྱ་ནོམ་ངེས་པར་འབྱུང༌། །ཤིན་ཏུ་དྲི་མེད་ཞི་བའི་བློས་མི་འཕྲོག x །དམ་པའི་ཆོས x
x x ། ཤིན་ཏུ་སྡུག་བསྔལ་སྟོན་ཅིང་བདེ་སྦྱིན་པ། །བདེན་རྣམས་མཐོང་ཞིང་གང་རྣམས་བག་ཡོད་པ། །བདེན་པ་རིན་ཆེན་རྣམས་ལ་དོགས་བྲལ་བ། །དེ་དག་སྐྱེ་བ་བརྒྱད་པ་ཕྱིས་མི་ལེན། x །དགེ་འདུན་རིན་ཆེན་ xxx དམ་པ་རྣམས་ཀྱིས་དམ་པ་དོན་དམ་མཁྱེན། །
མཆོག་དང་མཆོག་མིན་མཁྱེན་ཅིང་དོན་དམ་བརྩོན། །གཞན་གྱིས་མི་འཕྲོག་དམ་པ་ཐུགས་ཆུད་རྟོགས། །ཤིན་ཏུ་སྡུག་བསྔལ་རྣམས་ཀྱི་དཔུང་གཉེན་མཆོག། x །རྫོགས་པའི་xxx འདུན་པ་བསྐྱེད་ནས་རྣལ་འབྱོར་ལྡན་གྱུར་ཅིག །གོ་ཏམ་བསྟན་ལ་རྟག་
བརྩོན་རབ་གྲོལ་ཞིང༌། །གཞན་གྱིས་མི་བརྫི་བ་དག་ཞི་དེར་རེག །འདི་ལ་དེ་རེག་གྲངས་སུ་ཕྱིན་མི་འགྱུར། x །དམ་ཆོས་  xxx བདེན་པ་མཐོང་བས་བརྗེད་པས་བརྒྱ་ལམ་ན། །གལ་ཏེ་སྡིག་པ་འགའ་ཞིག་བྱས་གྱུར་ཀྱང༌། །དེ་ནི་དེ་འཆབ་པ་ཡི་འོས་མིན་ཏེ། །
ཆོས་ཉིད་འདི་ནི་མི་གཡོ་གནས་ཕྱིར་རོ། x །དགེ་འདུན་ xxx ལྷ་དང་བཅས་པའི་འཇིག་རྟེན་ཐམས་ཅད་ན། །སངས་རྒྱས་དང་ནི་ལྷག་པའམ་མཚུངས་པ་མེད། །ལྷ་དང་མི་ཡི་སྟོན་པ་བླ་ན་མེད། །སྟོན་པ་དེད་དཔོན་སྨན་པ་རྣམས་ཀྱི་མཆོག  x །རྫོགས་པའི་

x x x  ས་ག'i་ཟླ་བའི་དང་པོར་ཐུབ་པ་ཡིས། །ནགས་ཁྲོད་ཆོས་ཀྱི་དམ་པར་རབ་བརྙེས་པ། །ཆོས་དེ་དང་ནི་མཚུངས་པའམ་ལྷག་པ་མེད། །འདི་ལ་དེ་རེག་གྲངས་སུ་ཕྱིན་མི་འགྱུར། x  །དམ་པའི་ཆོས་ x x x སྡིག་པ་སྙིང་ཟད་གསར་དུ་བྱས་
མེད་ལ། །རིམས་ནད་མེད་པས་འཇིགས་མེད་མྱ་ངན་བྲལ། །རྩ་བ་འགགས་པས་སྲིད་པ་མི་བསྐྱེད་པ། །བསྟན་པ་མར་མེ་བཞིན་དུ་འབར་བར་འགྱུར།  x །དགེ་འདུན  x x x ཞེས་དང་གཞན་ཡང་བཀྲ་ཤིས་མང་དུ་བརྗོད་ཅིང་གླུ་དང་རོལ་མོ་ལ་སོགས་པ་
དཔག་ཏུ་མེད་པ་བྱའོ། །དེ་ནས་བརྟན་བཞུགས་བྱ་བ་ནི། སྐུ་གཟུགས་ལ་སོགས་པ་རྣམས་སྐུ་གཟུགས་ཀྱི་སུམ་འགྱུར་གྱི་ཆའི་ཚད་ཀྱི་ཁྲི་རྒྱབ་ཀྱི་སྟེང་དུ་མ་བུབ་ཅིང༌། ཡ་ཡོ་མེད་པར་སྤྱན་དྲང་པོར་གཟིགས་པའི་ཚུལ་གྱིས་མཛེས་པར་དགོད། དེས་མཚོན་
ནས་བྲིས་སྐུ་གླེགས་བམ་སོགས་ཀྱང་རང་གནས་སུ་སྤྱན་དྲངས་ལ། ཨོཾ་སུ་པྲ་ཏིཥྛ་བཛྲེ། ཞེས་བརྗོད་མེ་ཏོག་ལ་སོགས་པས་མཆོད་ནས། ཐལ་མོ་སྦྱར་ལ། རབ་གནས་མདོར་བསྡུས་པའི་ཆོ་གའི་རྒྱུད་ལས། ཇི་ལྟར་སངས་རྒྱས་ཐམས་ཅད་ནི། །
དགའ་ལྡན་དུ་ནི་གནས་པ་ལས། །ལྷ་མོ་སྒྱུ་འཕྲུལ་ལྷུམས་ཞུགས་ལྟར། །དེ་བཞིན་གཟུགས་བརྙན་ལྷན་ཅིག་ཏུ། །འདི་རུ་མགོན་པོ་རྟག་བཞུག་ནས། །བྱང་ཆུབ་སེམས་ནི་བསྐྱེད་པ་དང༌། །ཡོན་གྱི་བདག་པོའི་དོན་སླད་དུ། །བདག་གིས་འབྱོར་པ་ཉིད་
ཀྱིས་ནི། །ཅི་འབྱོར་པ་ཡི་མཆོད་པ་དང༌། །མེ་ཏོག་ལ་སོགས་འདི་བཞེས་ཤིག །བདག་དང་སློབ་མར་བཅས་རྣམས་ལ། །རྗེས་སུ་བརྩེ་བར་ཉེར་དགོངས་ནས། །ཀུན་གྱིས་འདི་ལ་བྱིན་རློབ་ཅིང༌། །འདི་ཉིད་དུ་ནི་བཞུགས་པར་རིགས། །ཞེས་དང༌། 

ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཇི་སྲིད་ནམ་མཁའི་མཐའ་དང་མཉམ་པའི་སེམས་ཅན་གྱི་ཁམས་རྣམས་མི་གནས་པའི་མྱ་ངན་ལས་འདས་པའི་ས་ལ་མ་བཞག་གི་བར་དེ་སྲིད་དུ།
མྱ་ངན་ལས་མི་འདའ་བར་བརྟན་པར་བཞུགས་སུ་གསོལ། བྱེ་བྲག་ཏུའང་སྐུ་གསུང་ཐུགས་ཀྱི་རྟེན་འདི་རྣམས་ལ་ས་དང་ཆུ་དང་མེ་དང་རླུང་གི་གནོད་པས་མ་ཞིག་གི་བར་དེ་སྲིད་དུ་སེམས་ཅན་གྱི་དོན་དཔག་ཏུ་མེད་པ་མཛད་ཅིང་བརྟན་པར་བཞུགས་སུ་གསོལ། ཞེས་
ལན་གསུམ་བརྗོད། དེ་ནས། བདེ་གཤེགས་ཀུན་བཟང་མཐོང་བའི་བཀྲ་ཤིས་ལྟར། །རྒྱལ་བ་འཁོར་བཅས་དེང་འདིར་བཀྲ་ཤིས་ཤོག །ངན་སྡིག་ལོག་པའི་ཚོགས་རྣམས་བཅོམས་གྱུར་ནས། །རྒྱལ་སྲས་རིག་འཛིན་ཚོགས་རྣམས་འཕེལ་དར་ཞིང༌། །ཞལ་
མཐོང་ཙམ་གྱིས་བདེ་བའི་མཆོག་བརྙེས་ནས། །ཉི་ལྟར་ཞལ་དྲོ་ཟླ་ལྟར་འོད་གསལ་ཞིང༌། །བདག་དང་འགྲོ་ལ་ཞལ་དྲོ་བྱིན་ཆེ་ནས། །བསྐལ་པའི་མཐར་ཐུག་བར་དུ་བཞུགས་སུ་གསོལ། །ཇི་སྲིད་མེ་དང་ཆུ་དང་ནི། །རླུང་གིས་བསྐལ་པ་འཇིག་བར་དུ། །སེམས་ཅན་ཀུན་
གྱི་དོན་གྱི་ཕྱིར། །བཅོམ་ལྡན་ཁྱོད་ནི་བཞུགས་པར་མཛོད། །ཅེས་བརྗོད་དེ་ཡིག་བརྒྱ་ལན་བདུན་བཟླས་ལ། གསང་འདུས་ཀྱི་རབ་གནས་ལས། མགོན་པོ་བསྐལ་པ་ཇི་སྲིད་དུ། །སྣ་ཚོགས་གཟུགས་ནི་བཟུང་ནས་ཀྱང༌། །ཕྱོགས་བཅུའི་འཇིག་རྟེན་ཁམས་རྣམས་
སུ། །དེས་ནི་འགྲོ་དོན་ཀུན་ནས་མཛོད། །ཅེས་གསོལ་བ་བཏབ་ལ། ལས་ཐམས་ཅད་པ་ཟློས་ཤིང༌། སྐུ་གཟུགས་ལ་སོགས་པའི་སྟོད་དང་དབུས་དང་སྨད་ཀྱི་ཆ་རྣམས་ལ་ལག་པ་གཡས་པས་རྡོ་རྗེ་སྟེང་དུ་གསོར་བས་ལན་གསུམ་བསྐོར་ནས་བརྟན་པར་

བྱའོ། །བསྟོད་པ་ནི། དེ་ནས་སྔར་བཤད་པའི་མི་བསྐྱོད་རྡོ་རྗེ་ཡེ་ཤེས་ཆེ། །ཞེས་པའམ། ཡང་ན། ཧཱུཾ། སྣང་སྟོང་རྡོ་རྗེ་ན་མཁའི་དབྱིངས། །ཆོས་དབྱིངས་ཡེ་ཤེས་རྡོ་རྗེའི་སྐུ། །བྱང་ཆུབ་མཆོག་གི་ཕྱག་རྒྱ་ཅན། །ཕྱག་འཚལ་རྣམ་པར་སྣང་
མཛད་ལ། །གཟུང་འཛིན་རྡོ་རྗེ་བརྟན་པའི་ས། །མེ་ལོང་ཡེ་ཤེས་རྡོ་རྗེའི་སྐུ། །བདུད་འདུལ་ཆེན་པོའི་ཕྱག་རྒྱ་ཅན། །ཕྱག་འཚལ་མི་བསྐྱོད་རྡོ་རྗེ་ལ། །རིན་ཆེན་རྡོ་རྗེ་འབར་བའི་མེ། །མཉམ་ཉེད་ཡེ་ཤེས་རྡོ་རྗེའི་སྐུ། །མཆོག་སྦྱིན་ཆེན་པོའི་ཕྱག་རྒྱ་ཅན། །ཕྱག་འཚལ་
རིན་ཆེན་འབྱུང་ལྡན་ལ། །འདོད་ཆགས་རྡོ་རྗེ་ཆོས་ཀྱི་ཆུ། །ཀུན་རྟོག་ཡེ་ཤེས་ངོ་བོ་ཉིད། །ཏིང་འཛིན་ཆེན་པོའི་ཕྱག་རྒྱ་ཅན། །ཕྱག་འཚལ་སྣང་བ་མཐའ་ཡས་ལ། །ཕྲག་དོག་རྡོ་རྗེ་བསྐྱོད་པའི་རླུང༌། །བྱ་སྒྲུབ་ཡེ་ཤེས་རྡོ་རྗེའི་སྐུ། །སྐྱབས་སྦྱིན་ཆེན་པོའི་ཕྱག་རྒྱ་
ཅན། །ཕྱག་འཚལ་དོན་ཡོད་གྲུབ་པ་ལ། །ཞེས་བསྟོད། སྦྱང་བ་ནི་ད་ནས་ལྷག་ཆད་ཀྱི་ཉེས་པ་སྦྱང་བའི་ཕྱིར། ཡི་གེ་བརྒྱ་པ་ལན་བདུན་བརྗོད་ལ། དཀྱིལ་འཁོར་ལ་ལན་གསུམ་བསྐོར་བ་སོགས་རང་རང་གི་དཀྱིལ་ཆོག་བཞིན་བྱའོ། །བཟོད་གསོལ་ནི།
དེ་ནས་གང་ཡང་བདག་བློ་སོགས་དང༌། མ་རྙེད་ཡོངས་སུ་ནས། དེ་ཀུན་གཙོ་བོས་བཟོད་མཛད་རིགས། །ཞེས་བརྗོད་པས་བཟོད་པར་གསོལ། །ཆོས་སྐྱོང་བསྒོ་བ་ནི་དེ་ནས་རང་གི་ཆོས་སྐྱོང་དང་གཙུག་ལག་ཁང་རྙིང་པ་ཡིན་ན། དེའི་སྒོས་ཀྱི་ཆོས་སྐྱོང་
རྣམས་ལ་གཏོར་མ་ཕུལ་ནས་མཉེས་པར་བྱ། ཕྱོགས་སྐྱོང་གི་གཏོར་མ་དང་འབྱུང་པོ་ཐམས་ཅད་པའི་གཏོར་མ་ཕུལ་ལ། དཀྱིལ་ཆོག་རྡོ་རྗེ་ཕྲེང་བ་ལས། མེ་དང་ས་ཆུ་རླུང་རྣམས་ལས། །སྐུ་གཟུགས་ཡུན་རིང་བསྲུང་དུ་གསོལ། །ཡོན་བདག་འདི་ནི་དེ་

སྲས་སོགས། །སློབ་མ་རྣམས་དང་བདག་ལ་ཡང༌། །ཀུན་ནས་ཞི་དང་རྒྱས་པ་དང༌། །རྟག་ཏུ་བཀྲ་ཤིས་མཛད་དུ་གསོལ། །རབ་ཏུ་གནས་པར་བྱ་བའི་རྟེན་འདི་རྣམས་ལ་ཁྱེད་ཀྱིས་བསྲུང་བ་དང༌། སྐྱོབ་པ་དང༌། མཆོད་པ་བསམ་གྱིས་མི་ཁྱབ་པ་རྒྱུན་མི་ཆད་
པར་གྱིས་ཤིག །བདག་དང་ཡོན་བདག་འཁོར་དང་བཅས་པ་ལའང་མི་མཐུན་པའི་ཕྱོགས་ཐམས་ཅད་ལས་བསྲུང་བ་དང༌། ཆོས་དང་མཐུན་པའི་བསམ་པ་ཐམས་ཅད་ཡིད་བཞིན་དུ་འགྲུབ་པར་མཛད་དུ་གསོལ། ཅེས་བསྒོའོ། །དེ་ནས་ཡོན་བདག་བསྒོ་
བ་ནི། སྦྱིན་བདག་གི་མདུན་དུ་མཆོད་པ་ཚར་གཅིག་བཤམས་ལ། རབ་གནས་ཀྱི་ཆོ་ག་མདོར་བསྡུས་པའི་རྒྱུད་ལས། ཁྱེད་ཀྱིས་ངེད་ལ་གང་གསོལ་བའི། །སྐུ་གཟུགས་དག་ནི་ཁྱད་པར་དུ། །ཇི་ལྟར་གསུངས་པ་རབ་གནས་པ། །དེ་དག་དོན་ནི་ངས་བྱས་པས། །
དེ་རྣམས་དོན་ནི་གྲུབ་ཟིན་གྱིས། །ཅི་བདེ་བར་ནི་མཆོད་པར་བྱོས། །ཞེས་པ་དང་ཁྱོད་ཀྱིས་ང་ལ་གསོལ་བ་བཏབ་པ་བཞིན་དུ་རབ་ཏུ་གནས་པ་ལེགས་པར་ཚར་བར་བྱས་ཀྱི་ཁྱོད་ཀྱིས་རྟེན་འདི་ལ་མཆོད་པ་ཆེན་པོ་རྒྱུན་མ་ཆད་པར་ཞག་བདུན་གྱི་བར་དུ་གྱིས་
ཤིག །དེ་ནས་ཀྱང་ཅི་འབྱོར་པའི་མཆོད་པ་རྒྱུན་མ་ཆད་པར་གྱིས་ཤིག །ཅེས་བགོའོ། །དེ་ནས་མཆོད་རྫས་རྣམས་བསངས་སྦྱངས་བྱིན་གྱིས་བརླབས་ལ། ཡོན་བདག་འབུལ་དུ་གཞུག། །ཡོན་བདག་བུམ་ཆུས་བསངས་ལ། ཡི་དམ་གྱི་ལྷར་བསྒོམ་སྟེ་
བསྐོར་བ་དང༌། མེ་ཏོག་གི་ཕྲེང་བ་ལག་ཏུ་གཏད་ལ་ཕྱག་བྱེད་དུ་གཞུག །སློབ་དཔོན་གྱིས་བཀྲ་ཤིས་ཀྱི་རྫས་རྣམས་སྣོད་གཙང་མར་བསགས་ལ། བསང་སྦྱང་སྔོན་དུ་འགྲོ་བས། རང་རང་གི་མིང་ཡིག་དང་པོ་ཐིག་ལེས་བརྒྱན་པ་ལས་བྱུང་བའི་གྲུབ་

པའི་བཀྲ་ཤིས་ཀྱི་རྫས་སུ་གྱུར་པར་བསམས་ལ། སྔོན་བཅོམ་ལྡན་འདས་ཤཱཀྱ་ཐུབ་པ་ལ་གཟུགས་ཀྱི་ལྷ་མོ་འོད་འཆང་མས་མེ་ལོང་ཕྱག་ཏུ་ཕུལ་ཏེ་བཀྲ་ཤིས་པའི་རྫས་སུ་བྱིན་གྱིས་བརླབས་པ་བཞིན་དུ། དེང་འདིར་ཡང་
སྦྱིན་བདག་འཁོར་དང་བཅས་པ་རྣམས་ཀྱང་མེ་ལོང་གི་རྫས་ལ་བརྟེན་ནས་བཀྲ་ཤིས་པར་གྱུར་ཅིག། རཏྣ་ཤཱནྟི་པས་མཛད་པའི་རྣམ་འཇོམས་ཀྱི་ཆོ་ག་ལས། མེ་ལོང་ཡེ་ཤེས་ཆེན་པོས་རྒྱ་མཚོ་ཡིས། །ཡེ་ཤེས་རྒྱ་མཚོ་མཆོག་ཏུ་དག་གྱུར་
ཏེ། །རྣམ་དག་ཆོས་ལ་ཐོགས་མེད་ལོངས་སྤྱོད་པའི། །བཀྲ་ཤིས་དེས་ཀྱང་སྒྲིབ་པ་དག་གྱུར་ཅིག །ཅེས་དང༌། ཚིག་ལྷུག་གི་ཐོག་མཐའ་གཉིས་སྔར་བཞིན་སྦྱར་ལ། གླང་པོ་ཆེ་ནོར་སྐྱོང་གིས་གི་ཝང་ཕྱག་ཏུ་ཞེས་དང༌། གི་ཝང་དུག་གསུམ་
འཇོམས་པ་ནད་ཀྱི་སྨན། །སྨན་མཆོག་ཆོས་ཉིད་རབ་ཏུ་རྟོགས་གྱུར་ནས། །ཉོན་མོངས་ཟུག་རྔུ་མེད་པར་གྱུར་པ་ཡི། །བཀྲ་ཤིས་དེས་ཀྱང་སྡུག་བསྔལ་དག་གྱུར་ཅིག །ཞིང་པའི་བུ་མོ་ལེགས་སྐྱེས་མས་ཞོ་ཕྱག་ཏུ་ཕུལ་ཏེ་ཞེས་དང༌། ཞོ་ནི་ཀུན་གྱི་
སྙིང་པོར་གྱུར་པ་སྟེ། །སྙིང་པོ་རྣམ་དག་ཡེ་ཤེས་མཆོག་རྟོགས་ནས། །ཡོན་ཏན་ཀུན་གྱི་དབྱིངས་སུ་གྱུར་པ་ཡི། །བཀྲ་ཤིས་དེས་ཀྱང་དུག་གསུམ་ཞི་གྱུར་ཅིག། །རྩྭ་ཚོང་གི་ཁྱེའུ་བཀྲ་ཤིས་ཀྱིས་རྩ་དུར་བ་ཕྱག་ཏུ་ཕུལ་ཏེ་ཞེས་དང༌། དུ་རྦས་ཚེ་ནི་འཕེལ་
བར་བྱེད་པ་སྟེ། །རྡོ་རྗེ་སེམས་དཔའི་ཚེ་ནི་རབ་བསྒྲུབས་ནས། །ཉོན་མོངས་སྐྱེ་ཤི་རྒྱུན་ཆད་གྱུར་པ་ཡི། །བཀྲ་ཤིས་དེས་ཀྱང་ཚེ་ཡང་འཕེལ་གྱུར་ཅིག །ལྷ་ཚངས་པས་ཤིང་ཏོག་བི་ལྦ་ཕྱག་ཏུ་ཕུལ་ཏེ་ཞེས་དང༌། བི་ལྦ་རྒྱུན་རྐྱེན་འབྲས་བུར་བཅས་པའི་

ཆོས། །འཇིག་རྟེན་འཇིག་རྟེན་འདས་པའི་སྤྱོད་པ་ཀུན། །བྱང་ཆུབ་སྙིང་པོ་མཆོག་ཏུ་གྱུར་པ་ཡི། །བཀྲ་ཤིས་དེས་ཀྱང་དོན་ཀུན་གྲུབ་གྱུར་ཅིག །ལྷའི་དབང་པོ་བརྒྱ་བྱིན་གྱིས་དུང་དཀར་གཡས་སུ་འཁྱིལ་བ་ཕྱག་ཏུ་ཕུལ་ཏེ་ཞེས་དང༌། དུང་ནི་ཆོས་ཀྱི་སྒྲ་རྣམས་
སྒྲོག་པའི་ཚུལ། །ཡེ་ཤེས་རྒྱ་མཚོ་ཉིད་དུ་དག་གྱུར་ཏེ། །ཆོས་རྣམས་མ་ལུས་ཡོངས་སུ་སྟོན་པ་ཡི། །བཀྲ་ཤིས་དེས་ཀྱང་ཚིག་དབང་ཐོབ་པར་ཤོག། །བྲམ་ཟེ་སྐར་རྒྱལ་གྱིས་སྨན་ལི་ཁྲི་ཕྱག་ཏུ་ཕུལ་ཏེ། ཞེས་དང༌། ལི་ཁྲི་དམར་པོ་དབང་གི་རང་བཞིན་ཏེ། །
ཆོས་རྣམས་མ་ནོར་དབང་དུ་བསྡུས་ནས་ཀྱང༌། །ཆོས་ཀྱི་རྒྱལ་སྲིད་རབ་ཏུ་བརྟན་གྱུར་པའི། །བཀྲ་ཤིས་དེས་ཀྱང་ཁྱེད་སྲིད་བརྟན་གྱུར་ཅིག །གསང་སྔགས་དང་རིག་སྔགས་ཀྱི་བདག་པོ་དཔལ་ཕྱག་ན་རྡོ་རྗེས་གྲུབ་པའི་རྫས་ཡུངས་ཀར་ཕྱག་ཏུ་ཕུལ་ཏེ་ཞེས་
དང༌། ཡུངས་ཀར་རྡོ་རྗེའི་རིགས་ཏེ་ཐམས་ཅད་དུ། །བགེགས་རྣམས་མ་ལུས་འཇོམས་པར་བྱེད་པ་ཡི། །མཐུ་སྟོབས་ཡོན་ཏན་ཕུན་སུམ་ཚོགས་གྱུར་པའི། །བཀྲ་ཤིས་དེས་ཀྱང་བགེགས་རྣམས་ཞི་བར་ཤོག །ཅེས་བརྗོད་ཅིང་། བཀྲ་ཤིས་ཀྱི་རྫས་
རྣམས་རབ་གནས་ཀྱི་ལྷ་ལ་འབུལ་བའི་ཚུལ་དུ་བྱ་ཞིང་བླ་མ་དང་ཡོན་བདག་གྲལ་ལ་གནས་པ་རྣམས་ཀྱིས་ཀྱང་བཀྲ་ཤིས་ཀྱི་རྫས་ལ་རེག་པས་བཀྲ་ཤིས་ཀྱི་རྫས་དེ་དག་གིས་བཀྲ་ཤིས་པར་འགྱུར་རོ། །དེ་ནས་དགེ་རྩ་བྱང་ཆུབ་ཏུ་བསྔོས་ལ་རང་རང་
གི་དཀྱིལ་ཆོག་བཞིན་མདུན་བསྐྱེད་ཀྱི་དཀྱིལ་འཁོར་ལ་མཆོད་བསྟོད་བྱས་ལ། རྡུལ་ཚོན་ཡིན་ན་གཤེགས་གསོལ་དང༌། རས་བྲིས་ཡིན་ན་བརྟན་བཞུགས་བྱའོ། །དེ་ནས་དགེ་འདུན་ལ་བསྙེན་བཀུར། སྐྱེ་བོ་ལ་སྟོན་མོ་སོགས་བྱ་ཞིང༌། སློབ་དཔོན་

སོགས་ལ་བསྙེན་བཀུར་བྱས་ལ་སྔར་གྱི་ཙཱ་རུའི་བཟའ་བ་ལྷ་ལ་ཕུལ་བའི་ལྷག་མ་དག་ཐམས་ཅད་ལ་ཁྱབ་པར་བྲིམ་ཞིང༌། བདེ་གཤེགས་ལྷག་མ་འདི་དག་ནི། །ཟོ་ཞིག་སྡིག་པ་བྱང་བར་འགྱུར་ཞེས་བརྗོད་དོ། །དེ་ནས་དཀྱིལ་འཁོར་
མཆོད་པའི་ཡོ་བྱད་ཐམས་ཅད་བླ་མ་ལ་དབུལ་ཞིང་ཅི་འབྱོར་བའི་ཡོན་གྱིས་མཉེས་པར་བྱ་བ་སྟེ་མཇུག་གི་ཆོ་གའོ། །རབ་གནས་རྒྱས་པ་བྱ་བའི་ཚུལ་བསྟན་ཟིན་ཏོ། །རབ་གནས་འབྲིང་པོ་ཇི་ལྟར་བྱ་བའི་སྡོམས་ནི། བདག་བསྐྱེད་བུམ་པ་ལྷག་གནས་
བྱ། །ཁྲུས་སྟེགས་རྒྱན་འདྲི་མངའ་དབུལ་འདྲི། །གསོལ་གདབ་སེམས་བསྐྱེད་རྟེན་བསྐྱེད་དེ། །སྟན་ལ་རྟེན་བཞག་ཆུ་བཞི་དབུལ། །གཏོར་མ་ཡུངས་ཆུ་ཁམ་ཕོར་ལྕི། །ཟན་ཆངས་རས་ཀྱིས་བྱབས་ནས་ནི། །ཉེ་རེག་མཆོད་བདུག་སྦྱང་བའོ། །སྙན་གསན་
བདུད་རྩི་བ་བྱུང་ཆུ། །ཤིང་ཤུན་འབྲུ་མར་སྐྱུ་རུ་ར། །ཡུངས་དྲི་ལྔ་ཡི་ཕྱེ་མ་རྣམས། །དུར་སྔོན་པིར་གྱིས་བྱུགས་ནས་སུ། །ལྷ་རྣམས་སྤྱན་དྲངས་བཀྲ་ཤིས་གླུ། །སྔོན་བྱས་ལྷ་ཡི་བུམ་པའི་ཆུས། །བཀྲུ་དབྱི་དྲི་དང་གོས་རྒྱན་ཁྲུས། །མིག་དང་སྐུ་
སོགས་བྱིན་གྱིས་བརླབ། །ཡེ་ཤེས་སྤྱན་དྲངས་མཆོད་ནས་ནི། །གསོལ་གདབ་དམ་ཚིག་པ་ལ་གཞུག། །དབང་ལྷ་སྤྱན་དྲངས་མཆོད་ནས་ནི། །དབང་བསྐུར་རིགས་བདག་གིས་རྒྱས་གདབ། །མཆོད་བསྟོད་གོས་རྒྱན་མེ་ལོང་བསྟན། །སྦྱིན་སྲེག་
དབུལ་ཞིང་སྤྱན་དབྱེ་སོགས། །ཞལ་བསིལ་མཆོད་ཡོན་སོ་རྩི་དབུལ། །དམ་བསྒྲགས་གཟུགས་བསྒྱུར་མངའ་དབུལ་བྱ། །མངའ་དབུལ་བྱེད་པའི་གོ་རིམ་ནི། །ཆུ་བཞི་ཉེར་སྤྱོད་འདོད་ཡོན་ལྔ། །ནང་མཆོད་དབུལ་ཞིང་བསྟོད་པ་བྱ། །དཀྱིལ་འཁོར་

རྟགས་བརྒྱད་ཁྲུས་གོས་རྒྱན། །འདོད་ཡོན་རིན་ཆེན་བདུན་དང་བཅུད། །གདུགས་སོགས་འབྲུ་དང་རིན་ཆེན་ལྔ། །སྨན་དང་བཀྲ་ཤིས་སྤྱི་ཡི་འོ། །སྤུ་གྲི་འདྲེག་སྤྱད་སོ་མངས་དང༌། །ཤངས་དབྱེ་ཚེམས་ཤིང་སྙན་ཞལ་དབྱེ། །ཁྲི་གོས་གླེགས་ཤིང་གླེགས་ཐག་གོ། སྲོག་ཤིང་འཁོར་
ལོ་ཅོན་པན་འཕན། །རྒྱལ་མཚན་གདུགས་དང་ཕྲེང་བ་གདན། །ཤིས་བརྗོད་བརྟན་བཞུགས་བསྟོད་དང་སྦྱོང་། །བཟོད་གསོལ་ཆོས་སྐྱོང་ཡོན་བདག་བསྒོ། །ཡོན་དབུལ་འབྲིང་གི་ཆོ་གའོ། །དེ་ལྟར་ཆོ་ག་མཐུན་པ་རྣམས། །ལན་ཅིག་བྱས་ནས་ཉིན་གཅིག་ཀུན། །སྦྱིན་བདག་
འབྱོར་བ་དམན་ན་བྱ། །འབྱོར་ལྡན་ལ་ནི་སྔར་བཤད་བཞིན།  །ཀུན་བྱེད་ཆོ་ག་རྒྱས་པའོ། །རབ་གནས་འབྲིང་པོའི་སྐབས་ཀྱི་བཀྲ་ཤིས་གླུ་ཞེས་པ་ནི། བཀྲ་ཤིས་དེས་ནི་དེ་རིང་ཁྱོད་ལ་དབང་རབ་བསྐུར། །ཞེས་པ་རྣམས་བཀྲ་ཤིས་དེས་ནི་དེ་རིང་ཁྱོད་ལ་བདེ་ལེགས་ཤོག། །
ཅེས་པར་བསྒྱུར་རོ། །དབང་ལྷ་སྤྱན་དྲངས་མཆོད་ནས་ནི། །ཞེས་པའི་དབང་ལྷ་སྤྱན་དྲང་པ་ནི། རང་གི་ཐུགས་ཀའི་ས་བོན་ལས་འོད་ཟེར་འཕྲོས་པས། གཤེགས་པ་དང་གཤེགས་མ། སེམས་དཔའ་དང་སེམས་མ། ཁྲོ་བོ་དང་ཁྲོ་མོའི་ཚོགས་མདུན་གྱི་ནམ་མཁར་སྤྱན་དྲངས།
དེ་བཞིན་གཤེགས་པ་རྣམས་ཀྱིས་དབང་བསྐུར་བའི་དགོངས་པ་མཛད། སྤྱན་མ་ལ་སོགས་པའི་ལྷ་མོ་རྣམས་ཀྱིས་བདུད་རྩིས་གང་བའི་བུམ་པ་དཀར་པོས་དབང་བསྐུར། གཟུགས་རྡོ་རྗེ་མ་ལ་སོགས་པས་བཀྲ་ཤིས་བརྗོད། ཁྲོ་བོ་རྣམས་ཕྱོགས་མཚམས་སུ་འཁོད་
ནས་བགེགས་བསྐྲད་པར་བསམ་མོ། །མཆོད་ནས་ནི། ཞེས་པ། ཨོཾ་སརྦ་ཏ་ཐཱ་ག་ཏ་ཨརྒྷཾ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཤྲི་ཨཱཿ་ཧཱུཾ་གིས་མཆོད་ཡོན་དང༌། དེ་བཞིན་དུ་ཞལ་བསིལ་དང༌། ཉེར་སྤྱོད་ལྔ་རོལ་མོ་དང་བཅས་པས་མཆོད། དབང་བསྐུར་རིགས་

བདག་གིས་རྒྱས་གདབ་ཅེས་པ་ནི། ཇི་ལྟར་བལྟམས་པ་སོགས་ཀྱི་ཚིགས་བཅད་དང༌། ཨོཾ་སརྦ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲི་ཡེ་ཧཱུཾ། ཞེས་གསུང་ཞིང་ཡེ་ཤེས་ཀྱི་བདུད་རྩིའི་ཆུས་དབང་བསྐུར་དྲི་མ་ཐམས་ཅད་དག་ཆུའི་ལྷག་
མ་སྤྱི་གཙུག་ཏུ་འཁྱིལ་བ་ལས་རྡོ་རྗེ་འཆང་མི་བསྐྱོད་པ་རྣམ་སྣང་རིན་འབྱུང་འོད་དཔག་མེད་དོན་གྲུབ་སྟེ་རིགས་དྲུག་པ་མི་བསྐྱོད་པའམ་རྡོ་རྗེ་འཆང་དང་། སྤྱན་མ་ལ་སོགས་རྣམ་སྣང་གི་རིགས་ལ་རྣམ་སྣང༌། མཱ་མ་ཀཱི་སོགས་རིན་འབྱུང་གི་རིགས་ལ་
རིན་འབྱུང༌། གོས་དཀར་མོ་སོགས་པདྨའི་རིགས་ལ་འོད་དཔག་མེད། སྒྲོལ་མ་སོགས་ལས་ཀྱི་རིགས་རྣམས་ལ་དོན་གྲུབ་ཀྱིས་དབུ་བརྒྱན་པར་བསམ་མོ། །སྡོམས་ཀྱི་དོན་གཞན་རྣམས་ནི་སྔར་རབ་གནས་རྒྱས་པའི་སྐབས་སུ་བཤད་པ་བཞིན་བྱའོ། །
རབ་གནས་བསྡུས་པའི་སྡོམས་ནི། སྔོན་འགྲོ་གཏོར་མ་མཆོད་རྫས་རྣམས། །བསང་སྦྱངས་བསྐྱེད་ནས་བྱིན་གྱིས་བརླབས། །བདག་བསྐྱེད་རྟེན་བསྐྱེད་སྦྱང་བ་བྱ། །སྐུ་སོགས་བྱིན་བརླབ་ཡེ་ཤེས་དྲང༌། །བསྐྲད་གཞུག་དབང་ལྷ་སྤྱན་དྲངས་ཏེ། །དབང་བསྐུར་
རིགས་བདག་གིས་རྒྱས་གདབ། །སྤྱན་དབྱེ་མཆོད་བསྟོད་གཟུགས་བསྒྱུར་བྱ། །མདའ་དབུལ་ཤིས་བརྗོད་བརྟན་བཞུགས་བྱ། །སླར་ཡང་ཤིས་པ་བརྗོད་པའོ། །གྲུབ་ན་བདག་བསྐྱེད་བསྒོམས་ནས་བུམ་པ་བསྒྲུབ། སྦྱང་བའི་སྐབས་སུ་སྦྱང་བ་རྒྱས་པའམ། མ་
གྲུབ་ན་སྔར་ལྟར་གཏོར་མ་བཏང་ལ། ཏིང་ལེ་དང་ཆངས་བུ་སྦྲགས་ལ་རྟེན་ལ་བསྐོར་ནས་རྡོ་རྗེ་གསོར་ཞིང་སུམྦྷ་ནི་བརྗོད། དེའི་རྗེས་སུ་དྲག་པོའི་སྔགས་བརྗོད་ཅིང་གུ་གུལ་གྱིས་བདུག །ཡུངས་ཀར་གྱིས་བྲབ་པ་སོགས་བྱེད་དེ་ཙམ་ཡང་མ་གྲུབ་ན་

ལས་ཐམས་ཅད་པ་བརྗོད་པས་བགེགས་བསྐྲད་པར་བསམ་མོ། །སྦྱང་བའི་རྗེས་སུ་བཀྲུ་བ་དང་ཕྱི་བ་རྒྱས་བསྡུས་གང་རུང་བྱས་ལ། སྐུ་སོགས་བྱིན་གྱིས་བརླབ་བོ། །རིགས་བདག་གིས་རྒྱས་གདབ་པ་ནི། ལྷ་གང་དུ་བསྐྱེད་ཀྱང་མི་བསྐྱོད་པར་རྒྱས་
བཏབ་པས་ཆོག་གོ། ཞེས་པ་འདི་རྒྱལ་བའི་གསུང་རབ་མཐའ་དག་ལ་མི་འཇིགས་པའི་སྤོབས་པ་བརྙེས་ནས། རྒྱལ་བའི་བསྟན་པ་རིན་པོ་ཆེ་སྒོ་སྣ་ཚོགས་ནས་ཕྱོགས་ཐམས་ཅད་དུ་རྒྱས་པར་མཛད་པ། ཆོས་ཀྱི་རྗེ་རིན་པོ་ཆེ་བློ་བཟང་གྲགས་པའི་
དཔལ་གྱི་ཞལ་སྔ་ནས་ཀྱི་གསུང་བགྲོས་ལྟར། འབྲོག་རི་བོ་ཆེ་དགའ་ལྡན་རྣམ་པར་རྒྱལ་བའི་གླིང་དུ། དཀའ་བཞི་འཛིན་པ་གྲགས་པ་རྒྱལ་མཚན་གྱིས་ཡི་གེར་བཀོད་པའོ། །འདིས་ཀྱང་རྒྱལ་བའི་བསྟན་པ་རིན་པོ་ཆེ་ཕྱོགས་ཐམས་ཅད་དུ་རྒྱས་པར་
བྱེད་ནུས་པར་གྱུར་ཅིག།   མངྒ་ལཾ།།

༄༅། །བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་བཤད་པ་སྦས་པའི་དོན་ཀུན་གསལ་བ་ཞེས་བྱ་བ་བཞུགས་སོ།།	

༄༅། །དཔལ་འཁོར་ལོ་སྡོམ་པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་བཤད་པ་སྦས་པའི་དོན་ཀུན་གསལ་བ་ཞེས་བྱ་བ། རྗེ་བཙུན་བླ་མ་འཇམ་པའི་དབྱངས་ཀྱི་ཞབས་ཀྱི་པདྨོ་ལ་གུས་པས་
ཕྱག་འཚལ་ཞིང་སྐྱབས་སུ་མཆིའོ། །ཨིནྡྲ་ནཱི་ལའི་རི་བོ་ཆེན་པོ་ལ། །མཚམས་སྤྲིན་གཞོན་ནུས་འཁྱུད་པ་ལྟ་བུ་ཡི། །དཔལ་ཆེན་ཧེ་རུ་ཀ་དང་རྗེ་བཙུན་མའི། །ཞབས་ཀྱི་པདྨར་གུས་པས་ཕྱག་འཚལ་ལོ། །བརྩེ་བས་བསྐྱོད་
པའི་རྫུ་འཕྲུལ་ཤུགས་ཀྱིས་ནི། །ལམ་འདིའི་སྒྲུབ་པ་པོ་ནི་གང་ན་གནས། །དེར་ནི་བྱོན་ནས་རྟག་ཏུ་གྲོགས་མཛད་པ། །སྙིང་པོའི་རྣལ་འབྱོར་མ་ལ་བདག་ཕྱག་འཚལ། །པུལླི་ར་སོགས་གནས་མཆོག་ཉེར་བཞི་ན། །སྤྲུལ་
པའི་སྐུ་ཡི་སྣང་བ་མ་བསྡུས་པར། །སྒྲུབ་པ་པོ་ལ་རྟག་ཏུ་བྱིན་རློབ་པའི། །དཔའ་བོ་རྣལ་འབྱོར་མ་ཡིས་བྱིན་གྱིས་རློབས། །བསམ་མི་ཁྱབ་ཀྱི་མཐུ་སྟོབས་ཆེན་པོ་ཡིས། །སྒྲུབ་པ་པོ་ལ་འཚེ་བའི་བགེགས་འཇོམས་པ། །
སྒོ་མཚམས་མ་ལ་གུས་པས་བདག་འདུད་ཀྱིས། །མངོན་པར་འདོད་པའི་དོན་རྣམས་འགྲུབ་པར་མཛོད། །གང་གི་ཐུགས་རྗེ་ཆེན་པོས་བསྐྱོད་པའི་སྤྱན་རས་གཡོ་བའི་ཆ་ཤས་སྙིང་ལ་ཞུགས་པས་ཀྱང༌། །ཐོག་མ་

མེད་ནས་རྗེས་སུ་ཞུགས་པའི་རྨོངས་པའི་དྲ་བ་དམ་པོའི་འཆིང་བ་རབ་བཅད་ནས། །ཡིད་ནི་རྒྱལ་བའི་གསུང་རབ་རྣམས་ལ་ཆོས་ཀྱི་རྒྱལ་སྲིད་སྐྱོང་བའི་དགའ་བདེ་ལ་རོལ་པའི། །ངོ་མཚར་མཛད་པས་འགྲོ་
བ་དབུགས་འབྱིན་མཛད་པའི་འཇམ་དབྱངས་བླ་མ་དེ་ཡིས་བྱིན་གྱིས་རློབས། །དཔལ་ལྡན་ཧེ་རུ་ཀ་ཡི་ཞབས་པད་ལ། །གང་གིས་རེག་པའི་གྲུབ་ཆེན་རྣམས་ཀྱི་ལུགས། །ཇི་བཞིན་འཛིན་མཛད་ནཱ་རོ་ཏ་པ་སོགས། །རྒྱ་བོད་མཁས་
པའི་བླ་མ་རྣམས་ལ་འདུད། །དངོས་གྲུབ་རིན་ཆེན་ཀུན་གྱི་གཏེར། །མན་ངག་དུ་མའི་རླབས་ཕྲེང་འཁྲིགས། །བདེ་མཆོག་སྦས་ཆུའི་རྒྱ་མཚོ་ལ། །བདག་འདྲས་རྒལ་བར་ག་ལ་ནུས། །དེ་ལྟ་ན་ཡང་མཁས་ལས་རིམ་བརྒྱུད་པའི། །
ལེགས་པར་བཤད་པས་རྩ་རྒྱུད་བཤད་པའི་རྒྱུད། །ཇི་བཞིན་སྦྱོར་ལ་བློ་གྲོས་སྣང་བ་ནི། །ཅུང་ཟད་རྙེད་པས་འདིར་ནི་སྤྲོ་བར་གྱུར། །ཚུལ་འདི་རྣམ་དཔྱོད་རབ་ཡངས་དོན་གཉེར་ཅན། །དེ་དག་རྣམས་ཀྱི་མིག་གི་བདུད་རྩི་དང༌། །
རྣ་བར་གཏམ་སྙན་འཕྲིན་དང་ཡིད་ལ་ནི། །རྨད་བྱུང་དགའ་བ་རབ་ཏུ་རྒྱས་བྱེད་དེ། །སྦས་པའི་རྒྱུད་དོན་ལྟ་བའི་མེ་ལོང་ངོ༌། །འདིར་འཛམ་བུའི་གླིང་འདི་ཉིད་ཀྱི་ཡུལ་ཉི་ཤུ་རྩ་བཞི་སོགས་ན། དཔའ་བོ་དང་དཔའ་མོའི་དབང་

ཕྱུག་མའི་སྤྲུལ་པའི་དཀྱིལ་འཁོར་སྤྲུལ་པ་ད་དུང་ཡང་བཞུགས་པས། ནུས་པ་དང་ཡོན་ཏན་ཐམས་ཅད་མྱུར་དུ་འཐོབ་ཅིང༌། དུས་ཀྱི་མཐར་ཡང་ནུས་པ་མི་ཉམས་པར་ཐོགས་པ་མེད་པར་འབྱུང་བའི་ཕྱིར། བྱིན་རླབས་ཅན་དུ་གྲགས་པའི་དཔལ་འཁོར་
ལོ་སྡོམ་པར་བརྗོད་པ། བདེ་མཆོག་བསྡུས་པའི་རྒྱུད་གཏན་ལ་འབེབས་པ་ལ་གསུམ། སྔོན་དུ་གསུང་རབ་སྤྱིའི་རྣམ་པར་བཞག་པ་དང༌། བྱེ་བྲག་ཏུ་བདེ་མཆོག་གི་རྒྱུད་རྣམས་ཀྱི་རྣམ་པར་བཞག་པ་དང༌། ཉུང་ངུའི་རྩ་རྒྱུད་བཤད་པ་ལ་ཇི་ལྟར་འཇུག་
པའོ། །དང་པོ་ལ་རྒྱལ་བའི་བསྟན་པ་ཁོ་ན་ཐར་འདོད་ཀྱི་འཇུག་ངོགས་སུ་བསྟན་པ་དང༌། དེ་ལ་འཇུག་པའི་རིམ་པ་མི་འདྲ་བའི་སྒོ་བསྟན་པ་རྣམས་ནི་རྒྱས་པར་རྡོ་རྗེ་འཆང་གི་ལམ་གྱི་རིམ་པར་བཤད་ཅིང༌། ཕ་རྒྱུད་དང་མ་རྒྱུད་གཉིས་ཀྱི་རྣམ་པར་བཞག་པ་
ནི་གསང་བ་འདུས་པའི་མཐའ་དཔྱོད་ཀྱི་སྤྱི་དོན་སོགས་སུ་རྒྱས་པར་བསྟན་ཟིན་པས་འདིར་མ་སྤྲོས་སོ། །གཉིས་པ་ལ་གསུམ། རྩ་བཤད་དང་ཆ་མཐུན་གྱི་རྒྱུད་ངོས་གཟུང་བ་དང༌། བདེ་མཆོག་གི་རྒྱུད་གསུངས་པའི་གནས་དང་དུས་བསྟན་པ་དང༌། བཤད་
རྒྱུད་ཀྱིས་རྩ་རྒྱུད་ཇི་ལྟར་བཤད་པའོ། །དང་པོ་ལ་གཉིས། རྩོད་མེད་ཀྱི་རྒྱུད་ངོས་གཟུང་བ་དང༌། བཤད་རྒྱུད་རྩོད་པ་ཅན་རྣམས་བསྟན་པའོ། །དང་པོ་ནི། འདིར་དཔལ་འཁོར་ལོ་བདེ་མཆོག་གི་སྐོར་གྱི་རྒྱུད་རྩོད་མེད་རྣམས་ཀྱི་རྣམ་གཞག་རགས་པ་ཅིག་བརྗོད་
ན། སློབ་དཔོན་རྡོ་རྗེས་རྩ་བའི་རྒྱུད་ལེའུ་འབུམ་པ། རྒྱུད་ཕྱི་མ་ནམ་མཁའ་དང་མཉམ་པ་ཤོ་ལོ་ཀ་འབུམ་པ། ཕྱི་མའི་ཕྱི་མ་ལེའུ་ལྔ་བཅུ་རྩ་གཅིག་ཤོ་ལོ་ཀ་བདུན་བརྒྱ་པའོ། །ཞེས་བཤད་ལ། བོད་ཀྱི་བླ་མ་ཁ་ཅིག་ཀྱང་དེ་ལྟར་བཞེད་མོད་ཀྱང་ཁུངས་ཐུབ་

པའི་ཤེས་བྱེད་ནི་མི་སྣང་ངོ༌། །དེས་ན་མཁའ་འགྲོ་རྒྱ་མཚོ་ལས། དེ་ལྟར་དེས་བརྗོད་འབུམ་གསུམ་ལས། །ཕྱུང་བ་བདེ་མཆོག་ཉུང་ངུ་སྟེ། །ཨ་ཡིག་ལ་སོགས་ཀྵ་ཡིག་མཐར། །ལེའུ་རྣམས་ཇི་ལྟའི་རིམ་པ་ཡིས། །དེ་ཁོ་ན་ཉིད་
ལྡན་པར་སྦྱར། །ཞེས་བདེ་མཆོག་ཉུང་ངུའི་བསྡུས་རྒྱུད་མངོན་བརྗོད་འབུམ་ཕྲག་གསུམ་ལས་ཕྱུང་བར་བཤད་དོ། །ཀུན་སྤྱོད་ལས། འབུམ་དུ་བརྗོད་པའི་རྒྱུད་ལས་ནི། །བདེ་མཆོག་བཏུས་པར་གྱུར་པ་དང༌། །ནམ་མཁའ་དང་ནི་མཉམ་པའི་རྒྱུད། །འབུམ་
གཅིག་ན་ཡང་འདི་དག་བཤད། །ཅེས་ནམ་མཁའ་དང་མཉམ་པའི་རྒྱུད་འབུམ་ཕྲག་གཅིག་ཏུ་བཤད་པ་ནི་སྔ་མ་དང་མཐུན་ལ། འབུམ་ཕྲག་གཅིག་པའི་མངོན་བརྗོད་ལས་བདེ་མཆོག་ཉུང་ངུའི་རྒྱུད་བཏུས་པར་བཤད་དེ། ཉུང་ངུའི་རྒྱུད་གང་ལས་བཏུས་
པའི་མངོན་བརྗོད་འབུམ་པ་དང༌། ནམ་མཁའ་དང་མཉམ་པའི་རྒྱུད་གཉིས་སོ་སོར་གསུངས་སོ།  །དེ་ལྟར་གཉིས་བཤད་པ་ནི། ཧེ་རུ་ཀ་མངོན་འབྱུང་ལས། འབུམ་ཕྲག་འབུམ་ཕྲག་གསུམ་ལས་བཤད། །རྒྱུད་ཀྱི་སྙིང་པོ་བསྡུས་པ་ཡིན། །ཞེས་
པའི་འགྲེལ་པ་ལས། མངོན་སྤྱོད་རྒྱས་པ་འབུམ་ཕྲག་གསུམ་པ་དང༌། བསྡུས་པ་འབུམ་ཕྲག་གཅིག་པར་བཤད་པས་མི་འགལ་ཞེས་གསུངས་པ་ལྟར་ཡིན་པས་རྩ་རྒྱུད་རྒྱས་པ་ལ་མི་འདྲ་བ་གཉིས་ཡོད་དོ། །རྩ་རྒྱུད་ལས། རིག་པ་རྒྱ་མཚོ་ལས་
ཇི་བཞིན། །དཔའ་བོས་མདོར་བསྡུས་གསུངས་པ་ཡིན། །ཞེས་གསུངས་པའི་རིག་པ་རྒྱ་མཚོ་ནི། རྒྱལ་བ་བཟང་པོ་དང་དཔའ་བོ་རྡོ་རྗེས་རྒྱུད་ཆེན་པོར་བཤད་ལ། བོད་ཁ་ཅིག་རྩ་རྒྱུད་འབུམ་ཕྲག་གཅིག་པར་འཆད་དོ། །དེ་རྣམས་ལས་ད་ལྟ་

ནི་ཕྱོགས་འདིར་ཉུང་ངུའི་རྩ་རྒྱུད་ང་གཅིག་པ་ཁོ་ནའོ། །བཤད་རྒྱུད་མང་པོ་ཡང་རང་རང་གི་རྒྱུད་རྒྱས་པ་ལས་བསྡུས་པའི་བསྡུས་རྒྱུད་ཡིན་པས་བསྡུས་རྒྱུད་གང་ཡིན་རྩ་རྒྱུད་མིན་ཡང་ང་གཅིག་པ་ལྟ་བུ་ནི་རྩ་རྒྱུད་དོ། །བཤད་པའི་རྒྱུད་ནི་དཀའ་
རྒྱལ་ཟླ་བས། མཁའ་འགྲོ་འབྱུང་དང་ཀུན་སྤྱོད་དང༌། །དེ་བཞིན་མཚན་མཆོག་བླ་མའི་རྒྱུད། །ཁ་སྦྱོར་རྒྱུད་དང་བཞི་པོ་ནི། །བཤད་པའི་རྒྱུད་དུ་ཤེས་པར་བྱ། །ཞེས་གསུངས་པའི་མཁའ་འགྲོ་ནི་རྡོ་རྗེ་མཁའ་འགྲོ་དང༌། བླ་མ་ནི་མངོན་བརྗོད་བླ་མ་དང༌། 
ཁ་སྦྱོར་ནི་སམ་བྷུ་ཊ་དང༌། འབྱུང་བ་ལ་སྤྱིར་ཧེ་རུ་ཀ་མངོན་འབྱུང་དང༌། ཕག་མོ་མངོན་འབྱུང་དང༌། སྡོམ་པ་འབྱུང་བ་གསུམ་ཡོད་ཀྱང༌། བཤད་རྒྱུད་དུ་བྱས་པའི་འབྱུང་བ་ནི་འཆད་པར་འགྱུར་རོ། །དེ་ལྟར་བྱས་ན་བཤད་རྒྱུད་ལྔ་ཡོད་པས། རྒྱུད་དང་
ཞེས་པའི་དང་ནི་སོ་སོར་འབྱེད་པའི་དང་དུ་བྱའོ། །ཇོ་བོའི་འགྲེལ་པར་བཤད་རྒྱུད་བཞིར་བཤད་པའི་གསུམ་ནི་འབྱུང་བ་དང༌། མངོན་བརྗོད་དང༌། རྡོ་རྗེ་མཁའ་འགྲོར་བཤད་ལ། བཞི་པ་ནི་ཀུན་སྤྱོད་ལ་བྱེད་པ་དགོངས་པའོ། །ནཱ་རོ་པའི་སློབ་མ་རྒྱ་གར་
དཱ་རི་ཀ་པ་ཞེས་པཎྜི་ཐང་ཆུ་བའི་བླ་མ་ནི། རྣལ་འབྱོར་མ་བཞི་ཞལ་སྦྱོར་བ་དང༌། མཁའ་འགྲོ་རྒྱ་མཚོ་གཉིས་ལྔའི་སྟེང་དུ་བསྣན་ནས་བཤད་རྒྱུད་བདུན་དུ་བྱེད་ཟེར། བོད་ཀྱི་མཁས་པ་དག །སྡོམ་འབྱུང་འགྲེལ་པར་བསྡུས་རྒྱུད་
ཡིན་ལ་རྒྱུད་ཕྱི་མའང་ཡིན། བཤད་རྒྱུད་ཀྱང་ཡིན་པར་བཤད་པས་སྡོམ་འབྱུང་དང༌། ཕག་མོ་མངོན་འབྱུང་ནི་རྒྱུད་ཉིད་ལས། བཤད་རྒྱུད་དུ་བཤད་པས་དེ་གཉིས་སྔ་མ་བདུན་ལ་བསྣན་པས་བཤད་རྒྱུད་དགུར་བྱའོ། །ཞེས་ཟེར་རོ། །

དེ་ལ་བདེ་མཆོག་གི་རྒྱུད་ལ་ནི་རྩ་བ་དང་བཤད་པའི་རྒྱུད་གཉིས་སུ་མ་ངེས་ཏེ། ཨ་ལངྐ་ཀ་ལ་ཤས། བཤད་རྒྱུད་དང་ཡན་ལག་གི་རྒྱུད་གཉིས་སོ་སོར་བགྲངས་ཤིང༌། སངས་རྒྱས་གསང་བས་ཀྱང༌། བཤད་རྒྱུད་དང་ཆ་མཐུན་
གྱི་རྒྱུད་གཉིས་སོ་སོར་མཛད་པ་ལྟར་འདིར་ཡང་མི་འགལ་བས་དེ་བཞིན་དུ་བྱའོ། །དེ་ལྟར་བྱས་ན་ཀུན་སྤྱོད་ཁ་སྦྱོར་རྡོ་རྗེ་མཁའ་འགྲོ་གསུམ་ནི་བཤད་པ་ལྟར་ཡིན་ལ། མངོན་བརྗོད་ལ་ནི་འགྲེལ་པར་རེས་བཤད་རྒྱུད་དང༌། རེས་རྩ་རྒྱུད་དུ་བྱས་ཀྱང་བཤད་
རྒྱུད་དུ་བྱའོ། །ཕག་མོ་མངོན་འབྱུང་ནི་དེ་ཉིད་ལས། བཤད་པའི་རྒྱུད་ཕྱི་མ་ལས་ཕག་མོ་མངོན་པར་འབྱུང་བ་ཞེས་བྱ་བ། ཞེས་གསུངས་ལ། བཤད་པའི་རྒྱུད་ཕྱི་མ་ནི་མངོན་བརྗོད་ལ་བྱ་སྟེ། འདི་མངོན་བརྗོད་ཀྱི་ལེའུ་བཅུ་གཉིས་པ་ལ་དེའི་ལེའུ་གསུམ་པ་
ནས་འབྱུང་བ་སོགས་འགའ་ཞིག་བསྣན་པར་འདུག་པས། དེ་ལས་ཕྱུང་བའི་དོན་ནོ། །དེའི་ཕྱིར་མངོན་བརྗོད་ལས་ལོགས་པའི་བཤད་རྒྱུད་མིན་ནོ། །སྡོམ་པ་འབྱུང་བ་ནི་རྒྱུད་རྒྱས་པ་འབུམ་ཕྲག་གསུམ་པ་ལས། ལྷན་སྐྱེས་ཀྱི་རྟོག་པ་བཤད་པ་འཆད་པའི་
ཤིན་ཏུ་གལ་ཆེ་བ་ཅིག་ཡོད་པས་འགྲེལ་པས་བཤད་རྒྱུད་དུ་མཛད་པ་ལྟར་བྱའོ། །དཀའ་རྒྱལ་ཟླ་བ་དང་ཇོ་བོས་འབྱུང་བ་ཞེས་པ་མ་གཏོགས་པ་གསལ་ཁ་མེད་ལ། བོད་སྔ་མ་ཁ་ཅིག་ཧེ་རུ་ཀ་མངོན་འབྱུང་དུ་འདོད་ཅིང༌། དེ་ཡང་དབང་བསྐུར་བའི་བཤད་
རྒྱུད་ཡིན་ཟེར་མོད་ཀྱང༌། རྩ་རྒྱུད་ལས་མི་འབྱུང་བའི་དབང་གི་རྣམ་གཞག་ཆེར་མེད་པ་དང༌། གཞན་ཡང་བཤད་རྒྱུད་དུ་འགྲོ་བའི་རྒྱུ་མཚན་གསལ་བར་མི་སྣང་བས་ཕྱོགས་མཐུན་གྱི་རྒྱུད་དུ་བྱའོ། །མཁའ་འགྲོ་རྒྱ་མཚོ་དང་རྣལ་འབྱོར་མ་བཞི་ཞལ་སྦྱོར་བ་

ཡང་ཕྱོགས་མཐུན་གྱི་རྒྱུད་དུ་བྱས་ན་ལེགས་པར་སེམས་སོ། །ཇོ་བོས་བཤད་རྒྱུད་བཞིར་མཛད་པ་ནི་བདེ་མཆོག་སྒོས་ཀྱི་བཤད་རྒྱུད་ལ་དགོངས་སོ། །དེ་ལྟར་ན་མལ་གྱོའི་རྗེས་འབྲང་དག །ཕམ་ཐིང་པ་རྒྱལ་དཀའ་ཟླ་བའི་རྗེས་སུ་འབྲངས་ནས་བཤད་རྒྱུད་ལྔར་
བྱེད། ཅེས་སྔར་དྲངས་པའི་མཁའ་འགྲོ་འབྱུང་བ་ཀུན་སྤྱོད་དང༌ཞེས་སོགས་ཀྱི་རྗེས་སུ་འབྲངས་ནས། བླ་མ་ཕམ་ཐིང་པ་བཤད་རྒྱུད་ལྔར་བཞེད་ཅེས་ཟེར་བ་ལེགས་ཏེ། ཕག་མོ་མངོན་འབྱུང་མངོན་བརྗོད་བླ་མ་ལས་ལོ་གསུམ་བགྲངས་པའི་ལུགས་སོ། །གཉིས་
པ་ནི། བདེ་མཆོག་གི་སྐུ་གསུང་ཐུགས་ཀྱི་འཁོར་ལོའི་བཤད་རྒྱུད་ར་ལི་ཉེར་བཞི་འཕྲོས་པའི་རྒྱུད་བརྒྱད་དེ་སོ་གཉིས་ལ། བོད་ཀྱི་མཁས་པ་དག་འཕྲོས་པའི་རྒྱུད་ལ། ཁ་ཅིག་རྙོག་པ་མེད་པའི་རྒྱུད་བསྣན་ནས་བརྒྱད་དུ་འདོད་པ་དང༌། ཁ་ཅིག་སྟོབས་ཆེན་ཡེ་ཤེས་
རྒྱལ་པོའི་རྒྱུད་གྲངས་སུ་མི་བགྲང་བར་རྙོག་མེད་དང༌། རི་གི་ཨ་ར་ལི་གཉིས་བསྣན་ནས་བརྒྱད་དུ་བྱེད་པ་ལ། རི་གི་ཨ་ར་ལི་ནི་བདེ་མཆོག་གི་བཤད་རྒྱུད་ཡིན་རྒྱུ་ཡང་མེད་ཅིང༌། དེ་རྣམས་ཀྱི་ཟླ་ལ་བསྲེ་བར་ཕངས། རྙོག་མེད་ནི་རྒྱུད་ཡང་དག་ཅིག་ཡིན་པ་འདྲ། 
འདི་རྣམས་སྔ་ནས་ཀྱང་རྒྱུད་རྩོད་པ་ཅན་དུ་གྲགས་ཤིང༌། རྒྱུད་ཡང་དག་མིན་པར་ངེས་པ་འགའ་ཞིག་སྣང་ལ། གཞན་རྣམས་ཐེ་ཚོམ་གྱི་གཞིར་སྣང་བས་དཔྱད་པར་བྱའོ། །ཞེས་དང༌། ནམ་མཁའ་དང་མཉམ་པའི་རྒྱུད་ཀྱང་ཐེ་ཚོམ་ཟ་བ་དང༌། མཁའ་འགྲོ་མ་
ཐམས་ཅད་ཀྱི་སྐུ་གསུང་ཐུགས་གཉིས་སུ་མེད་པ། བསམ་གྱིས་མི་ཁྱབ་པའི་རྡོ་རྗེ་ཕག་མོ་མངོན་པར་འབྱུང་བའི་རྩ་རྒྱུད་ལ་ལེའུ་བཅུ། རྒྱུད་ཕྱི་མ་ལ་ལེའུ་གཉིས་བྱས་པ་དང༌། ཕག་མོ་མངོན་འབྱུང་གི་རྒྱུད་ལེའུ་ཉེར་གཉིས་བྱས་པ། ལོ་ཙྪཱ་བ་ཡེ་ཤེས་

བཟང་པོས་བསྒྱུར་ཟེར་བ་གཉིས་རྒྱུད་རྫུན་མར་སྣང་གསུངས་ཞིང༌། འབུམ་ཕྲག་གསུམ་པ་ལས་ཕྱུང་བའི་སྒྱུ་འཕྲུལ་དྲ་བ་ཆེན་མོ་རལ་པ་གྱེན་དུ་བརྫེས་པའི་རྒྱུད། སྒྱུ་མ་ཆེན་མོ་ཞེས་བྱ་བ་འདི་ནི་མེ་ཏྲི་མཁའ་སྤྱོད་ཀྱི་རྒྱུད་ཆུང་ངུ་གཅིག་
ལོགས་སུ་བཀོལ་བར་སྣང་ཞེས་གསུང་སྟེ། མང་དུ་མཁྱེན་ཞིང་སྙིང་ཁམ་ཆུང་ལ་བློ་གྲོས་ཆེ་ལ་ཞིབ་པ་རྣམས་ཀྱིས་ལེགས་པར་དཔྱད་པར་བྱའོ། །གཉིས་པ་ནི། བདེ་མཆོག་གི་རྒྱུད་གསུངས་པའི་གནས་ལ་མངོན་བརྗོད་འགྲེལ་པ་ནས་རི་རབ་ཀྱི་རྩེར་གསུངས་
པར་བཤད། གདུལ་བྱ་བཏུལ་བའི་གནས་ནི་འཛམ་བུའི་གླིང་ཡིན་ཟེར། རྩ་རྒྱུད་ཀྱི་འགྲེལ་པ་ཨིནྡྲ་བྷཱུ་ཏིས་མཛད་ཟེར་བར།   དང་པོ་རི་རབ་ཀྱི་རྩེར་གསུངས་ནས་ཕྱིས་འབྲས་སྤུངས་སུ་གསུངས་པར་བཤད་དོ། །དུས་ནམ་གྱི་ཚེ་གསུངས་པ་ནི། སློབ་
དཔོན་རྡོ་རྗེས་མཛད་པའི་འགྲེལ་པར། གཉིས་ལྡན་གྱི་དུས་དབང་ཕྱུག་བཏུལ་བའི་ཚེ་གསུངས་པར་འདོད་ཀྱང༌། བོད་ཀྱི་བླ་མ་རྣམས་རྩོད་ལྡན་གྱི་དུས་སུ་གསུངས་པར་བཞེད་པ་ནི། མཁའ་འགྲོ་རྒྱ་མཚོ་ལས། རྩོད་ལྡན་དུས་ཀྱི་སའི་ནང་དུ། །བཅོམ་ལྡན་
མཐའ་ཡས་པས་འདི་གསུངས། །ཤཱཀྱ་སེང་གེས་གསུངས་པའི་རྒྱུད། །ཅེས་གསུངས་ཤིང༌། འགྲེལ་པར་ཡང་མཁའ་འགྲོ་རྒྱ་མཚོའི་རྒྱུད་རྒྱས་པ་རྩོད་ལྡན་གྱི་དུས་སུ་ཤཱཀྱ་སེང་གེས་གསུངས་པར་བཤད་ལ། དེས་གཞན་ཡང་མཚོན་ནོ། །རྩ་
རྒྱུད་ཀྱི་འགྲེལ་པ་ཁ་ཅིག་ནས། བསྐྱར་ནས་མ་གསུངས་པའང་བཤད་མོད་ཀྱང༌། སྔ་མ་ལྟར་རིགས་ཏེ། གུར་ལས། སྙིགས་མའི་དུས་སུ་ཚེ་ཐུང་ཞིང་ཉོན་མོངས་ཤས་ཆེ་བ་རྣམས་ཀྱི་དོན་དུ། རྩ་རྒྱུད་རྒྱས་པ་ལས་བསྡུས་ནས་གསུངས་པར་

བཤད་པས་ཤེས་སོ། །སྟོན་པ་པོ་ནི་ཧེ་རུ་ཀས་གསུངས་པས་བདེ་མཆོག་སྟོད་འགྲེལ་དུ་གསུངས་པ་ལྟར་རྩ་རྒྱུད་ལས་ཀྱང༌། དཔའ་བོ་བསྡུས་ནས་གསུངས་པ་ཡིན། །ཞེས་གསུངས་སོ། །ཞུ་བ་པོ་ནི་ཕག་མོ་ཡིན་པར་དེ་ཉིད་ལས་བཤད་ལ། ཕྱག་ན་རྡོ་
རྗེས་ཞུས་པར་སློབ་དཔོན་ལྭ་བ་པ་བཞེད་དེ། རྩ་རྒྱུད་ལས། གཟུགས་དང་ལས་ཀྱི་གསང་བ་གང༌། །ཇི་ལྟར་གནས་པ་དཔའ་བོ་ཉོན། །ཞེས་གསུངས་པ་དང་མཐུན་ནོ། །སྡུད་པ་པོ་ནི་མཁའ་འགྲོ་རྒྱ་མཚོ་ལས། བསྡུ་བ་མཛད་པ་སོགས་རྣམས་ཀྱིས། །
བདག་ལས་བགྲོད་པ་དེ་ཐོབ་བོ། །མ་མོ་ཐམས་ཅད་འདུས་རྣམས་ཀྱིས། །རྡོ་རྗེའི་གནས་རྣམས་སུ་བསྡུས་སོ། །གཅིག་ལ་གཅིག་གིས་བཞེད་པ་ནི། །གསོལ་བ་འདེབས་ཤིང་གསོལ་འདེབས་མཛད། །བཅོམ་ལྡན་འདས་ཀྱིས་གསུངས་པ་ཡི། །ཚིག་འདི་
ལ་ནི་མངོན་པར་དགའ། །ཞེས་རྣལ་འབྱོར་མ་རྣམས་ཀྱིས་རྡོ་རྗེའི་གནས་སུ་བསྡུས་པར་གསུངས་པའི་གནས་ནི་ཨོ་རྒྱན་དུ་འཆད་དོ། །གསུམ་པ་ལ་གསུམ། བཤད་རྒྱུད་ཀྱིས་རྩ་རྒྱུད་འཆད་པའི་དོན་གྱི་གཙོ་བོ་ངོས་གཟུང་བ་དང༌། ཐུན་མོང་མ་ཡིན་
པའི་བཤད་རྒྱུད་ཀྱིས་ཇི་ལྟར་བཤད་པ་དང༌། ཐུན་མོང་བའི་བཤད་རྒྱུད་ཀྱིས་ཇི་ལྟར་བཤད་པའོ། །དང་པོ་ནི། བཤད་རྒྱུད་ཀྱིས་རྩ་རྒྱུད་འཆད་པའི་དོན་ལ་མང་དུ་ཡོད་ཀྱང༌། གཅོ་བོ་ནི་རྫོགས་རིམ་ཡིན་ལ་རྫོགས་རིམ་ལ་ནི། བདེ་མཆོག་གི་སྐོར་དུ་ཡང་
སྦྱོར་བ་ཡན་ལག་དྲུག་དང༌། འདུས་པའི་རིམ་པ་ལྔའི་རྣམ་གཞག་གཉིས་གསུངས་ཏེ། མཁའ་འགྲོ་རྒྱ་མཚོ་ལས། སོ་སོར་སྡུད་དང་དེ་བཞིན་དུ། །བསམ་གཏན་སྲོག་རྩོལ་འཛིན་པ་དང༌། །རྗེས་སུ་དྲན་དང་ཏིང་འཛིན་ཏེ། །སྦྱོར་བའི་མཚན་ཉིད་རྣམ་དྲུག་གོ། ཞེས་

གསུངས་ཤིང༌། རྒྱུད་དེ་ཉིད་ལས། སོ་སོར་སྡུད་པ་ཁྭ་གདོང་མ། །འུག་གདོང་མ་ནི་བསམ་གཏན་འདོད། །སྲོག་རྩོལ་དུ་ནི་གནས་པ་ཁྱི། །འཛིན་པ་ལ་ནི་ཕག་མོའོ། །རྗེས་དྲན་གནས་པ་ཕོ་ཉ་མོ། །ཏིང་ངེ་འཛིན་ནི་བརྟན་པར་འདོད།
མཆེ་བ་མོ་ནི་རྒྱས་བསྟན་ཐོབ། །འཇོམས་མ་འབྲས་བུ་ཀུན་བདག་སྐྱེས། །འཁོར་བ་ལས་ནི་གྲོལ་གྱུར་པ། །ཞེས་ཕག་གདོང་མ་མ་གཏོགས་པའི་སྒོ་མ་གསུམ་ཕག་མོ་དང་བཞི། གཤིན་རྗེ་ཕོ་ཉ་མོ་དང་བརྟན་མ་སྟེ་མཚམས་མ་གཉིས་དང་དྲུག །སྦྱོར་
བ་ཡན་ལག་དྲུག་ཏུ་རིམ་པ་བཞིན་བཤད་ལ། འགྲེལ་པ་ལས་དེ་རྣམས་རྟོགས་སླ་བ་དང༌། བླ་མའི་ཞལ་ལས་ཤེས་པར་བྱ་བར་བཤད་དོ། །ལཱུ་ཨི་པའི་འགྲེལ་པ་ཁྱད་པར་གསལ་བྱེད་ལས། ལཱུ་ཨི་པའི་སྒྲུབ་ཐབས་ལས་གསུངས་པའི་རིམ་
གཉིས་ལ་སྦྱོར་བ་ཡན་ལག་དྲུག་གི་རྣམ་གཞག་མཛད་དོ། །ཡང་མཁའ་འགྲོ་རྒྱ་མཚོ་ལས། རང་གི་སྐུ་ནི་སྒྱུ་མ་མཉམ། །བདག་བྱིན་བརླབ་འདི་ཕྲ་མོ་དང༌། །རྡོ་རྗེ་བཟླས་རང་མཚན་ཉིད་དོ། །རྫོགས་པའི་བྱང་ཆུབ་སེམས་ཀྱི་གཏེར། །དེ་ལས་ལྷག་མ་ཟུང་
འཇུག་གོ། ཞེས་སོ། །དེ་ལ་རང་གི་སྐུ་སྒྱུ་མ་དང་མཉམ་པ་སྟེ་མཚུངས་པའི་བདག་བྱིན་རླབས་ཤིན་ཏུ་རྟོགས་དཀའ་བས། ཕྲ་མོར་གྱུར་པ་ནི་རིམ་པ་གསུམ་པ་བདག་བྱིན་རླབས་ཀྱི་རིམ་པ་སྒྱུ་ལུས་སོ། །རྡོ་རྗེ་བཟླས་པའི་རང་གི་མཚན་ཉིད་ནི་རྡོ་རྗེ་
བཟླས་པའི་རིམ་པ་སྟེ་རིམ་པ་དང་པོའོ། །མངོན་པར་རྫོགས་པར་བྱང་ཆུབ་པའི་རིམ་པ་ནི་རིམ་པ་བཞི་པ་སྟེ་མིང་གཞན་འོད་གསལ་གྱི་རིམ་པའོ། །སེམས་ཀྱི་གཏེར་ནི་སེམས་དབེན་ནམ་སེམས་དམིགས་ཀྱི་རིམ་པ་སྟེ་རིམ་པ་གཉིས་པའོ། །

སྔར་བཤད་པ་བཞི་ལས་ལྷག་མ་ནི་ཟུང་འཇུག་གི་རིམ་པ་སྟེ་རིམ་པ་ལྔ་པའོ། །གཞན་ཡང་ལཱུ་ཨི་པའི་གཞུང་ནས་འབྱུང་བའི་རྫོགས་རིམ་རྣལ་འབྱོར་ཆེན་པོ་དང༌། དྲིལ་བུ་པས་མཛད་པའི་རིམ་པ་ལྔ་པ་དང༌། ནག་པོ་པས་མཛད་པའི་རིམ་པ་བཞི་པ་
སོགས་ཡིན་ལ། མངོན་བརྗོད་ཀྱི་འགྲེལ་པ་ལས་ཀྱང༌། རྫོགས་པའི་རིམ་པ་ནི་རྒྱུད་འདི་ནས་རྩ་སྒོམ་པ་དང༌། རླུང་སྒོམ་པ་དང༌། ཐིག་ལེ་སྒོམ་པ་དང༌། དྲོད་སྒོམ་པ་དང༌། བྱང་ཆུབ་ཀྱི་སེམས་སྒོམ་པ་དང་མཚན་བཅས་སྒོམ་པ་ལྔ་ཡིན་ལ། ཡེ་ཤེས་
ཀྱི་ཚོགས་དོན་དམ་པའི་བདེན་པ་སྒོམ་པ་ནི་སྒྱུ་མ་ལྟ་བུ་དང༌། འོད་གསལ་སྟོང་པ་ཉིད་སྒོམ་པ་དང༌། ཟུང་འཇུག་སྒོམ་པ་དང་གསུམ་སྟེ། སྲོག་ཨ་ཝ་དྷཱུ་ཏཱིར་འཇུག་པའི་ཐབས་བསམ་གཏན་སྒོམ་པ་ནི་ལྔ་ཡིན། ཡེ་ཤེས་ཀྱི་ཚོགས་དོན་དམ་པའི་བདེན་
པ་སྒོམ་པ་ནི་གསུམ་ཡིན། ཞེས་བདེ་མཆོག་གི་རྫོགས་རིམ་ལ་འདུས་པའི་རྫོགས་རིམ་གྱི་ཐ་སྙད་བྱས་པ་མང་དུ་བཤད་ཅིང༌། རྫོགས་རིམ་ལ་སྲོག་དྷཱུཾ་ཏཱིར་ཚུད་པའི་ཐབས་ཤིག་དང༌། ཚུད་པ་ལ་བརྟེན་ནས་སྒོམ་པའི་སྐབས་གཉིས་སོ་སོར་བྱས་ཏེ།
བདེ་མཆོག་ཏུ་མ་ཟད་བླ་མེད་ཀྱི་རྫོགས་རིམ་གཞན་སྒོམ་པ་ལ་ཡང་དེ་གཉིས་ཤེས་དགོས་སོ། །གཉིས་པ་ལ་གཉིས། མངོན་བརྗོད་དང་རྡོ་རྗེ་མཁའ་འགྲོས་ཇི་ལྟར་བཤད་པ་དང༌། སྡོམ་འབྱུང་དང་རྣལ་འབྱོར་མ་ཀུན་སྤྱོད་ཀྱིས་ཇི་ལྟར་བཤད་པའོ། །
དང་པོ་ལ་གཉིས། མངོན་བརྗོད་བླ་མས་ཇི་ལྟར་བཤད་པ་དང༌། རྡོ་རྗེ་མཁའ་འགྲོས་ཇི་ལྟར་བཤད་པའོ། །དང་པོ་ལ་གཉིས། བསྐྱེད་རིམ་ཇི་ལྟར་བཤད་པ་དང༌། རྫོགས་རིམ་ཇི་ལྟར་བཤད་པའོ། །དང་པོ་ལ་གཉིས། བསྐྱེད་རིམ་རྩ་རྒྱུད་དུ་མི་

གསལ་བའི་ཚུལ་དང༌། དེ་བཤད་རྒྱུད་འདིས་གསལ་བར་བཤད་ཚུལ་ལོ། །དང་པོ་ནི། བདེ་མཆོག་རིམ་ལྔ་ལས། འཁོར་ལོ་སྡོམ་པར་སྦས་པ་ཡི། །བྱིན་རླབས་རིམ་པ་བཤད་པར་བྱ། །ཞེས་གསུངས་པ་ལྟར་རྩ་
རྒྱུད་ལེའུ་ང་གཅིག་པར་རྫོགས་རིམ་རྣམས་སྦས་པར་མ་ཟད། ནག་པོ་སྤྱོད་པའི་སྒྲུབ་ཐབས་ལས། འཁོར་ལོ་སྡོམ་པའི་གསང་བའི་དོན། །གྲུབ་པ་གསང་སྔགས་ཀུན་བསྡུས་པ། །ཀླ་ཀློའི་སྐད་ཀྱིས་སྦས་པ་སྟེ། །དེ་ཡི་སྒྲུབ་ཐབས་བདག་
གིས་བཤད། །ཅེས་གསུངས་པ་ལྟར་བསྐྱེད་རིམ་ཡང་སྦས་ཏེ། ཀུན་སྤྱོད་ལས་ཀྱང་བསྐྱེད་རིམ་གྱི་སྐོར་མང་པོ་སྦས་པར་གསུངས་སོ། །དེ་ཡང་རྩ་རྒྱུད་ལེའུ་གཉིས་པར། གཞལ་ཡས་ཁང་གི་དབུས་སུ་པདྨའི་ལྟེ་བར་ཧེ་རུ་ཀ་ཞལ་
བཞི་པ་དང༌། ཕག་མོ་ཡབ་ཡུམ་གཉིས་དགོད་པ་དང༌། དཔའ་མོ་ཉེར་བཞི་ཕྱོགས་དང་མཚམས་སུ་དགོད་པ་དང༌། དེ་བཞིན་དུ་དཔའ་བོ་ཡང་དགོད་པ་དང༌། མ་མོ་ཐམས་ཅད་ཕྱོགས་དང་མཚམས་སུ་དགོད་པར་བཤད་དེ། ལྷ་རེ་གཉིས་ཀྱི་དཀྱིལ་
འཁོར་རོ། །གཙོ་བོ་ཡབ་ཡུམ་གྱི་སྐུ་མདོག་ནི། །ཉེར་བདུན་པར་སྤྱོད་པའི་སྐབས་སུ། མཚན་མོ་རྟག་པར་གཅེར་བུ་སྟེ། །གནག་དང་དམར་བར་རྟག་ཏུ་བྱ། །ཞེས་པས་ཧེ་རུ་ཀའི་མདོག་གནག་པ་དང༌། ཕག་མོ་དམར་མོར་བསྟན་པར་བླ་མ་རྣམས་
བཞེད་དེ། ལྭ་བ་པའི་འགྲེལ་པར་ཡང་དེ་བཞིན་དུ་བཤད་དོ། །སོ་བཞི་པར། དཔའ་བོའི་དབང་པོ་ཞལ་བཞི་པ་ལ་སྙིང་པོའི་རྣལ་འབྱོར་མ་བཞིས་བསྐོར་བ་དང༌། ང་གཅིག་པར་ཧེ་རུ་ཀ་ཕྱག་བཅུ་གཉིས་པ་དཔའ་བོ་དང་དཔའ་མོའི་ཚོགས་དང་

བཅས་པར་བསྒོམ་པར་གསུངས་ཏེ། ཧེ་རུ་ཀ་དེ་རྣམས་ནི་འབྲས་བུའི་ཧེ་རུ་ཀའི་དབང་དུ་བྱས་སོ། །ལེའུ་སོ་གཉིས་པར་ཧེ་རུ་ཀ་དཀར་པོ་ཞལ་བཞི་པ་ཕྱག་བཞི་ནས་འབུམ་གྱི་བར་དུ་ཡོད་པ་ལ། དེའི་སྐུ་མདོག་ཅན་གྱི་ཕག་མོ་ཡུམ་དུ་བྱས་པ་
ཅིག་བཤད་དེ། འདི་ནག་པོ་པས་རྒྱུའི་ཧེ་རུ་ཀ་ལ་བཤད་ལ། འཆད་ཚུལ་གཞན་ཡང་ཡོད་དོ། །གཞན་ཡང་ལེའུ་བཞི་པར་དཔའ་མོ་ཉེར་བཞིའི་མིང་དང༌། ཞེ་བརྒྱད་པར་དཔའ་བོ་ཉེར་བཞིའི་མིང་ཙམ་བཤད་ཀྱང༌། འཁོར་གྱི་ལྷ་དྲུག་ཅུའི་ཞལ་ཕྱག་
གི་གྲངས་དང་ཕྱག་མཚན་རྣམས་མི་གསལ་ལ། སྐུ་མདོག་ཀྱང་མི་གསལ་ལོ། །དེ་བཞིན་དུ་ཕུང་ཁམས་སྐྱེ་མཆེད་བྱིན་གྱིས་རློབ་པ་དང༌། ཚོགས་ཞིང་ལ་ཚོགས་གསོག་པ་དང༌། བསྲུང་འཁོར་གཉིས་སྒོམ་པ་དང༌། འབྱུང་བ་རིམ་བརྩེགས་
དང༌། རི་རབ་དང་གཞལ་ཡས་ཁང་བསྐྱེད་པ་མི་གསལ་ལ། བརྟེན་པ་ལྷ་བསྐྱེད་པ་ལ་ཡང་རི་རབ་ཀྱི་སྟེང་དུ་སྣ་ཚོགས་པདྨའི་ལྟེ་བར་དབྱངས་གསལ་ལས། ཧེ་རུ་ཀ་བསྐྱེད་ཅེས་པ་མ་གཏོགས་པ་མངོན་བྱང་ལྷག་མ་ལས་བསྐྱེད་ཚུལ་དང༌།
དམ་ཚིག་པ་ལ་ཡེ་ཤེས་པ་གཞུག་པ་དང༌། དབང་བསྐུར་དང་རྒྱས་གདབ་དང་གཏོར་མ་བསྐྱེད་ཚུལ་སོགས་མི་གསལ་ཞིང་ཁྲིགས་ཆགས་སུ་ཡང་མ་བཤད་དོ། །གཉིས་པ་ནི། དེ་ལྟར་རྩ་རྒྱུད་ན་མི་གསལ་བའི་བསྐྱེད་རིམ་དེ། མངོན་རྟོགས་
ཁྲིགས་ཆགས་སུ་གསལ་བར་མངོན་བརྗོད་ནས་འཆད་པ་ནི། དེའི་ལེའུ་བཞི་པ་ནས་ཡིན་ཏེ། ལེའུ་དེར་བསྐྱེད་རིམ་གང་དུ་སྒོམ་པའི་གནས་དང༌། དེར་སྒོམ་པ་ལ་ཚོགས་ཞིང་སྤྱན་དྲངས་ནས་ཚོགས་བསག་པ་དང༌། ལྷ་བཅུ་བདུན་

གྱིས་ཕུང་ཁམས་སྐྱེ་མཆེད་བྱིན་གྱིས་བརླབ་པ་དང༌། བསྲུང་འཁོར་ཐུན་མོང་བ་དང་ཐུན་མོང་མ་ཡིན་པ་གཉིས་དང༌། དེ་ནས་སྟོང་ཉིད་སྒོམ་པ་དང་འབྱུང་བ་རིམ་བརྩེགས་རི་རབ་དང་བཅས་པའི་བསྐྱེད་ཆོག་དང༌། རི་རབ་ཀྱི་སྟེང་དུ་རྣམ་སྣང་
ལས་གཞལ་ཡས་ཁང་བསྐྱེད་པར་བཤད་ཅིང༌། དེ་མན་ཆད་དུ་ཚོགས་གསོག་ནས་གཞལ་ཡས་ཁང་བསྐྱེད་ཆོག་གི་བར་མ་བཤད་དོ། ལེའུ་བཞི་པར་བཤད་པ་འདི་དེ་རྣམས་ཀྱི་ཐུན་མོང་བ་ཡིན་པ་ལ་དགོངས་སོ། །བརྟེན་པའི་དཀྱིལ་འཁོར་འཆད་ཚུལ་
དཀྱིལ་འཁོར་འགའ་ཡར་ཞིག་གི་རྣམ་གཞག་བསྟན་ན། བསྐྱེད་རིམ་འཆད་ཚུལ་ལ་གོ་བ་ཆེ་བར་འགྱུར་བས་ཅུང་ཟད་བཤད་ན། སྐུའི་བདེ་མཆོག་ཡབ་ཡུམ་གྱིས་གཙོ་བོ་བྱས་པ་ལ་སྙིང་པོའི་རྣལ་འབྱོར་མ་བཞི་དང༌། སྐུ་འཁོར་གྱི་དཔའ་བོ་དང་དཔའ་མོ་
བཅུ་དྲུག །སྒོ་མཚམས་མ་བརྒྱད་དེ་ལྷ་སུམ་ཅུའི་དཀྱིལ་འཁོར་ཅིག་དང༌། དེ་བཞིན་དུ་གསུང་གི་བདེ་མཆོག་ཡབ་ཡུམ་ལ་གསུང་འཁོར་གྱི་དཔའ་བོ་དང་དཔའ་མོ་བཅུ་དྲུག གཞན་སྔར་བཞིན་ཏེ་ལྷ་སུམ་ཅུའི་དཀྱིལ་འཁོར་ཞིག་དང༌། ཐུགས་ཀྱི་བདེ་མཆོག་
ཡབ་ཡུམ་ལ་ཡང་ཐུགས་འཁོར་གྱི་དཔའ་བོ་དང་དཔའ་མོ་བཅུ་དྲུག གཞན་སྔར་བཞིན་ཏེ་དེ་ཡང་ལྷ་སུམ་ཅུའི་དཀྱིལ་འཁོར་རོ། །དམ་ཚིག་གི་བདེ་མཆོག་ཡབ་ཡུམ་ལ་སྙིང་པོའི་རྣལ་འབྱོར་མ་བཞི་དང༌། སྒོ་མཚམས་མ་བརྒྱད་ཀྱིས་བསྐོར་བའི་ལྷ་
བཅུ་བཞིའི་དཀྱིལ་འཁོར་ཞིག་དང༌། དེ་ནས་བདེ་མཆོག་ཡབ་ཡུམ་ལ་སྙིང་པོའི་རྣལ་འབྱོར་མ་བཞིས་བསྐོར་བའི་ལྷ་ལྔའམ་དྲུག་པ་ཅིག་བཤད་དེ། ཡེ་ཤེས་སམ་བདེ་བ་ཆེན་པོའི་བདེ་མཆོག་གཙོ་བོར་བྱས་པའོ། །དཀྱིལ་འཁོར་དེ་ལྔ་ག་ལ་རྒྱུ་འབྲས་

ཀྱི་རྡོ་རྗེ་འཛིན་པ་གཉིས་གཉིས་དང༌། ཡེ་ཤེས་པ་གཞུག་པ་དང༌། དབང་བསྐུར་དང༌། སོ་སོའི་བཟླས་པ་དང༌། ལངས་པའི་དུས་སུ་གོ་ཆ་གཉིས་བྱེད་པ་སོགས་བཤད་དོ། །དེ་ནས་གཞལ་ཡས་ཁང་གི་ལྟེ་བར་དཔའ་བོ་གཅིག་པུའི་དཀྱིལ་འཁོར་ཞེས་པ་གཙོ་བོ་བདེ་
མཆོག་མངོན་བྱང་ལས་བསྐྱེད་པའི་ལུས་ཀྱི་དཀྱིལ་འཁོར་ཞིག་བཤད་དེ།  གཞལ་ཡས་ཁང་ལ་འགོད་པའི་ལྷ་ཡང་ཡབ་ཡུམ་ཟུང་གཅིག་ལས་མེད་ཅིང༌། དེ་གཉིས་ཀ་གདན་གཅིག་ལ་འགོད་པས་དཔའ་བོ་གཅིག་པ་ཟེར་བ་ཡིན་ནོ། །དེས་ན་ལུས་དཀྱིལ་ལ་
བསྲུང་འཁོར་གསུམ་པོ་གང་ཡང་མི་སྒོམ་པ་དང༌། འབྱུང་བ་རིམ་བརྩེགས་རི་རབ་དང་བཅས་པའི་གཞལ་ཡས་ཁང་བསྐྱེད་པ་དང༌། གཞིའི་ཧེ་རུ་ཀ་མངོན་བྱང་ལས་བསྐྱེད་པ་ལུས་དཀྱིལ་སྒོམ་པ་དང་འགལ་བར་འདོད་པ་ནི་བཤད་རྒྱུད་ལེགས་པར་མ་རྟོགས་པའི་
སྐྱོན་ནོ། །ལྷ་རེ་གཉིས་པའི་དཀྱིལ་འཁོར་ལ་ཡང་མི་འདྲ་བ་དུ་མ་དང༌། གཞན་ཡང་བདེ་མཆོག་གི་དཀྱིལ་འཁོར་དུ་མ་ཞིག་བཤད་དེ། དཀྱིལ་འཁོར་རྣམས་ཀྱི་བསྐྱེད་ཚུལ་ནི་རྟེན་གཞལ་ཡས་ཁང་སྔོན་དུ་བསྐྱེད་ནས། བརྟེན་པ་ལྷ་རྗེས་སུ་བསྐྱེད་པའི་ལུགས་
སུ་གསུངས་སོ། །བཤད་རྒྱུད་འདི་ལས་བདེ་མཆོག་གི་རིམ་པ་དང་པོའི་དཀྱིལ་འཁོར་དུ་མ་ཞིག་གསུངས་པ་ཐམས་ཅད་ཀྱང༌། རྩ་རྒྱུད་ལས་གསུངས་པའི་བསྐྱེད་རིམ་ཉིད་འཆད་པ་ཡིན་པས། རྩ་རྒྱུད་ལ་བསྐྱེད་རིམ་བྱུང་བ་ཐམས་ཅད་ལོ་ནག་གཉིས་གང་
རུང་གི་བསྐྱེད་རིམ་ལ་སྦྱོར་བ་ལ་ནི་ཤིན་ཏུ་རྒྱ་ཆུང་བའི་སྐྱོན་ཡོད་དོ། །གཉིས་པ་ནི། རྒྱུད་འདིའི་རྫོགས་རིམ་རྣམས་ནི་བསྐྱེད་རིམ་སྦས་པ་ལས་ཀྱང་ཆེས་ཤིན་ཏུ་མི་གསལ་ལ། བཤད་རྒྱུད་ཀྱིས་རྫོགས་རིམ་འདི་སྟོན་ཤེས་སུ་ཆུག་ཀྱང་རྩ་རྒྱུད་ཀྱི་སྐབས་

འདི་དང་འདིར། སྦས་པ་འཆད་པའི་ཚུལ་རྟོགས་པ་ཤིན་ཏུ་ཡང་དཀའ་བར་བྱུང་འདུག་པ་ནི་འཆད་པར་འགྱུར་རོ། །བཤད་རྒྱུད་འདིར་རྫོགས་རིམ་གསལ་བར་བྱས་ཚུལ་ནི། ལེའུ་བཞི་པར། རྟག་ཏུ་སྙིང་ལ་གནས་པ་ཡི། །ཞེས་སོགས་
ཀྱིས་བདག་བྱིན་རླབས་ཀྱི་རིམ་པ་གསུངས་པར་དྲིལ་བུ་པས་བཤད་ལ། བཅུ་བཞི་པར་རིམ་པ་བཞི་པ་ནས་གསུངས་པའི་གཏུམ་མོའི་རྫོགས་རིམ་སྟོན་ལ། ཉེར་ལྔ་པ་དང་ང་དྲུག་པ་གཉིས་ཀར་ལཱུ་ཨི་བའི་རྫོགས་རིམ་རྣལ་འབྱོར་ཆེན་པོ་བཤད་ཅིང༌། 
གཞན་ཡང་ཅུད་ཟད་མི་གསལ་བའི་ཚུལ་གྱིས་རྫོགས་རིམ་ཉུང་ཤས་རེ་བསྟན་པ་མང་ངོ༌། །དེ་རྣམས་ལ་ཡང་སྲོག་དྷཱུ་ཏཱིར་འཛུད་པའི་ཐབས་དང༌། ཐབས་དེས་དྲངས་པའི་བདེ་བ་ཆེན་པོ་ལ་སོགས་པ་གཉིས་ཤེས་དགོས་སྟེ། སྟོང་པ་ཉིད་ཀྱི་ལྟ་བ་དང་
བདེ་སྟོང་དབྱེར་མེད་ཀྱི་ཡེ་ཤེས་ལ་བསྔགས་པ་ཤིན་ཏུ་མང་ངོ༌། །གཉིས་པ་ནི། རྡོ་རྗེ་མཁའ་འགྲོའི་ལེའུ་དང་པོ་དང་གཉིས་པའི་ཆ་ཤས་དང༌། བཅུ་གཉིས་པ་དང་བཅུ་བཞི་པ་ནས་བསྐྱེད་རིམ་མི་འདྲ་བ་མང་དུ་གསུངས་ཤིང༌། བཅུ་གཅིག་པར་གཏུམ་
མོའི་རྣལ་འབྱོར་མདོར་བསྡུས་ནས་གསུངས་པ་དེ་ཉིད། བཅོ་ལྔ་པར་འཁོར་ལོ་བཞི་ལ་བརྟེན་པའི་ཚུལ་གྱིས་རྒྱས་པར་བཤད་དེ། འདི་ལ་ཡང་སྲོག་དྷཱུ་ཏཱིར་འཛུད་པའི་ཐབས་དང༌། བཙུད་པ་ལ་བརྟེན་ནས་སྐྱེས་པའི་རྫོགས་རིམ་གྱི་ཚུལ་གཉིས་ཤེས་
པར་བྱའོ། །གཞན་ཡང་ལེའུ་དང་པོར་བདེ་སྟོང་གི་ཐབས་ཤེས་གཉིས་མང་དུ་གསུངས་ཤིང༌། ལེའུ་གཉིས་པར་ཡབ་ཀྱི་རྩ་སྔགས་ཀྱི་ངེས་དོན་རྒྱས་པར་བཤད། ཞེ་དགུ་པར་ཕྱག་རྒྱ་མ་བཞིའི་དབྱེ་བ་དང༌། དེ་རྣམས་ཀྱི་གསང་གནས་ཀྱི་ཁྱད་པར་

མི་འདྲ་བའི་སྟོབས་ཀྱིས་བྱང་ཆུབ་སེམས་ཀྱི་བཅུད་འཆིང་ཚུལ་དང༌། རྫས་ལ་བརྟེན་ནས་བྱང་སེམས་རིང་དུ་འཛིན་ཚུལ་དང༌། འདོད་པའི་བསྟན་བཅོས་ལས་བཤད་པའི་ཀར་ནའི་བྱེད་པ་མང་དུ་གསུངས་སོ། །ཞེ་གཉིས་པར་ལེའུ་དང་པོའི་གཞུང་ཕལ་ཆེ་བ་ལ་བཤད་པ་ཞིབ་
ཏུ་མཛད་ལ། ཞེ་དྲུག་པར་རྩ་རྒྱུད་ཀྱི་ལེའུ་གཉིས་པར་མི་གསལ་བའི་ཆོ་ག་མང་པོ་དང༌། ལེའུ་གཞན་ཕལ་ཆེ་བ་ནས་ལས་ཚོགས་མང་པོ་གསུངས་སོ། །གཉིས་པ་ལ་གཉིས། སྡོམ་འབྱུང་གིས་ཇི་ལྟར་བཤད་པ་དང༌། ཀུན་སྤྱོད་ཀྱིས་ཇི་ལྟར་བཤད་པའོ། །དང་པོ་
ནི། སྡོམ་འབྱུང་གི་ལེའུ་དང་པོར་བསྐྱེད་རིམ་ཞུས་པའི་ལན་ལེའུ་གཉིས་པས་བཤད་པ་ལ། སྤྱིར་སྐྱེ་གནས་བཞི་དང༌། མིའི་གླིང་བཞིའི་གསུམ་ལོངས་སྤྱོད་ཀྱིས་པ་དང༌། འཛམ་བུའི་གླིང་ལས་ཀྱིས་པ་དང༌། དེའི་གཙོ་བོ་ཡུལ་དབུས་པ་ཡིན་པ་དང༌། འཛམ་
གླིང་གི་མིའི་རྟེན་ལ་ཆགས་བྲལ་གྱི་ཚུལ་གྱིས་འཚང་རྒྱ་བའི་ཚུལ་བཞི་དང༌། སྒྱུ་མ་ལྟ་བུའི་ཏིང་ངེ་འཛིན་མ་ཤེས་པས་སྔོན་ལས་ཀྱིས་སྐྱེ་འཆི་བྱེད་པ་དང༌། ཤི་ནས་བར་དོར་གནས་པ་དང༌། དེ་ནས་ཕ་མའི་ཀུན་སྦྱོར་ལས་མངལ་དུ་སྐྱེ་ཚུལ་དང༌། མངལ་ནས་ཕྱི་
རོལ་དུ་སྐྱེ་ཚུལ་གསུངས་ཏེ། འདིས་ནི་བསྐྱེད་རིམ་མི་སྟོན་གྱི། བསྐྱེད་རིམ་སྐྱེ་ཤི་བར་དོ་གསུམ་དང་མཐུན་པར་སྒོམ་པའི་མཐུན་ཡུལ་སྟོན་ནོ། །དེ་ཡང་རྒྱུད་འདི་དྲངས་ནས་བཤད་པའི་རྣམ་གཞག་རིམ་པའི་དགོངས་པའོ། །སྐྱེ་ཤི་བར་དོ་གསུམ་དང་རྣམ་པ་
མཐུན་པར་བསྐྱེད་རིམ་སྒོམ་པ་འདི། བདེ་མཆོག་གི་རྒྱུད་རྣམས་ལས་འདི་ཉིད་གསལ་བས། བདེ་མཆོག་གི་དཀྱིལ་འཁོར་གྱི་འཁོར་ལོའི་བསྐྱེད་རིམ་སྒོམ་པ་ཐམས་ཅད་ལ་འཁྱེར་དགོས་ཤིང༌། དེའི་རྒྱུ་མཚན་གྱིས་བདེ་མཆོག་གི་རྫོགས་རིམ་གྱི་སྐབས་སུ་

ཡང༌། འཆི་རིམ་དང་མཐུན་པར་འོད་གསལ་སྒོམ་པ་དང༌། བར་དོ་དང་མཐུན་པར་སྒྱུ་མའི་སྐུ་སྒོམ་པ་སོགས་ཤེས་དགོས་སོ། །མཐུན་ཡུལ་གསུམ་དང་མཐུན་པར་སྒོམ་པའི་བསྐྱེད་རིམ་ནི་ལེའུ་བཅུ་གསུམ་པ་ནས་སྟོན་ཏེ། འབྱུང་བ་རིམ་
བརྩེགས་རི་རབ་དང་བཅས་པ་བསྐྱེད་པ་དང༌། རི་རབ་ཀྱི་སྟེང་དུ་སྣ་ཚོགས་རྡོ་རྗེ་དང༌། དེའི་སྟེང་དུ་པདྨ་དང༌། དེའི་དབུས་སུ་ཨཱ་ལི་ཀཱ་ལི་ལས་ཧེ་རུ་ཀ་ཞལ་གསུམ་ཕྱག་དྲུག་པ་ཡུམ་བཅས་ལ་རྣལ་འབྱོར་མ་བཞི་དང༌། སྒོ་མཚམས་མ་བརྒྱད་ཀྱིས་བསྐོར་བ་
ཡན་ལག་དང་བཅས་པ་ཅིག་གསུངས་ཏེ། ལཱུ་ཨི་པ་ལྟར་རྟེན་དང་བརྟེན་པ་གཉིས་དུས་གཅིག་ཏུ་བསྐྱེད་པའི་ལུགས་སོ། །གཞན་ཡང་ལེའུ་བཅུ་བདུན་པ་དང་བཅོ་བརྒྱད་པས་དབང་ཆོག་གི་སྐོར་རྣམས་གསུངས་སོ། །རྫོགས་པའི་རིམ་པ་ནི། ལེའུ་གསུམ་པར་
རྫོགས་རིམ་པའི་ལྷ་སྐད་ཅིག་གིས་སྒོམ་ཚུལ་དང༌། སྣ་ཚོགས་ཐབས་དང་སྙིང་རྗེའི་སྟོབས། །ཟུང་འཇུག་གཉིས་མེད་ལྷུན་གྱིས་གྲུབ། །དཀྱིལ་འཁོར་སྙིང་པོ་མཆོག་ཡིན་ནོ། །ཞེས་ཟུང་འཇུག་གི་རིམ་པ་དང༌། ཀུན་རྫོབ་སྐྱེ་བ་འབྱུང་བ་ལས། །དངོས་མེད་
ཀྱང་མིན་ཆད་མེད་ཕྱིར། །ལྷན་སྐྱེས་ཆོས་རྣམས་ཐམས་ཅད་ཀྱི། །ལྷན་སྐྱེས་དགའ་བའི་རང་བཞིན་དང༌། །རང་བྱིན་བརླབ་དང་རང་བྱུང་སྟེ། །ཞེས་འོད་གསལ་ལས་ཀུན་རྫོབ་སྒྱུ་མའི་སྐུའི་སྐྱེ་བ་འབྱུང་བས་དངོས་མེད་དང༌། ཆད་པའི་མཐའ་སྤངས་པའི་
རང་བྱིན་བརླབ་དང༌། བདེ་ཆེན་མངོན་པར་རྫོགས་བྱང་ཆུབ། །དེ་བཞིན་ཕྱག་རྒྱ་ཆེན་པོ་མཆོག །ཅེས་མངོན་པར་བྱང་ཆུབ་པ་འོད་གསལ་གྱི་རིམ་པ་རྣམས་བསྟན་ཞིང༌། །ལེའུ་ལྔ་པ་དང་དྲུག་པར་པདྨ་མགོན་པོ་སོགས་ཀྱི་མཆོག་པོ་ལྔའི་རླུང་དང༌། རླུང་གི་དེ་

ཉིད་དང་སྔགས་ཀྱི་དེ་ཉིད་གཉིས་རིམ་ལྔའི་རྡོ་རྗེ་བཟླས་པའི་རིམ་པ་ནས་འབྱུང་བ་བཞིན་དུ་གསུངས་པས་རྡོར་བཟླས་བསྟན་ཏེ། རྩ་རྒྱུད་ཀྱི་བཟླས་པའི་སྔགས་ཀྱི་ངེས་དོན་ནོ། །ལེའུ་ལྔ་པར་སྙིང་གར་སྔགས་ཀྱི་ཐིག་ལེ་སྒོམ་པའི་རྫོགས་རིམ་དང༌། སྙིང་གའི་
བུམ་པ་ཅན་བསྟན། སོ་གཅིག་པར་འཁོར་ལོ་བཞི་ལ་བརྟེན་པའི་གཏུམ་མོའི་གནད་ཆེ་བ་རྣམས་བསྟན་ཏེ། རྡོར་བཟླས་མན་ཆད་དེ་རྣམས་ཀྱིས་སྲོག་དྷཱུ་ཏཱིར་འཛུད་པའི་ཐབས་གསུངས་སོ། །ཐབས་དེ་ལ་བརྟེན་ནས་བདེ་སྟོང་སྦྱོར་བ་ནི་ཉེར་དགུ་པ་དང་སོ་གསུམ་
པར་རྒྱས་པར་བསྟན་ནོ། །ཡང་སོ་གཅིག་པར་ཕྱག་རྒྱ་མ་བཞི་སོ་སོའི་མཚན་ཉིད་དང༌། བཞི་པོ་རེ་རེ་ལ་རོལ་ཚུལ་མི་འདྲ་བ་རེ་གསུངས་ཤིང༌། ཉེར་གཅིག་པས་དྲོད་ཐོབ་ནས་སྤྱོད་པ་བྱེད་ཚུལ་རྒྱས་པར་གསུངས་སོ། །གཉིས་པ་ནི། ཀུན་སྤྱོད་ཀྱི་
ལེའུ་དང་པོ་ནས་བཅུ་པའི་བར་གྱིས་བསྐྱེད་རིམ་ཡན་ལག་དང་བཅས་པ་གསུངས་ཏེ། དེ་ཡང་དེའི་ལེའུ་ལྔ་པ་ལས། ཇི་ལྟར་ནང་གི་བདག་ཉིད་ཤེས། །ཕྱི་ཡི་དཀྱིལ་འཁོར་དམ་པ་ཡིན། །རྣམ་དགོད་ཇི་ལྟར་རབ་བསྟན་པ། །སྙིང་པོ་ཐམས་ཅད་བསྡུས་
པ་སྟེ། ཞེས་གསུངས་པ་ལྟར་ཕྱི་དཀྱིལ་དང་ལུས་དཀྱིལ་གཉིས་ཀ་ལ་འགོད་པའི་དབང་དུ་བྱས་ནས་གསུངས་པ་ལ། ཕྱི་དཀྱིལ་ལ་ལྷ་དྲུག་ཅུ་རྩ་གཉིས་ཚང་བ་དང༌། ལུས་དཀྱིལ་ལ་མ་མོ་བཅུ་གཉིས་དང༌། གཙོ་བོ་ཡབ་ཡུམ་མ་གཏོགས་
པའི་ལྷ་རྣམས་དགོད་པ་བསྟན། ལྷ་བཅུ་བཞི་ལུས་ལ་མ་བཀོད་པ་ནི། ཁ་སྦྱོར་ལ་སོགས་པ་ནས་དེ་རྣམས་ཀྱང་ལུས་ལ་དགོད་པར་གསུངས་པས། ལུས་དཀྱིལ་ལ་ཡང་ལྷ་ཚང་བ་ཡོད་དོ། །ཧེ་རུ་ཀའི་ཞལ་གྱི་གྲངས་དང་སྐུ་མདོག་མ་

བསྟན་པ་ནི་རྩ་རྒྱུད་ན་ཡོད་པ་ལ་དགོངས་སོ། །ཕག་མོ་མན་ཆད་ཀྱི་ལྷ་རེ་གཅིག་པོ་ཐམས་ཅད་ཀྱང་ཞལ་གཅིག་ཕྱག་གཉིས་པར་བཤད་ལ། དཔའ་བོ་ཉེར་བཞིའི་སྐབས་སུ་མར་དོའི་འགྱུར་ལས། རང་གི་མཚན་མས་ལེགས་འཁྱུད་
ཅིང༌། །ཞེས་པ་ལས་མི་གསལ་ཡང༌། ལོ་ཆེན་དང་ཤེས་རབ་གྲགས་ཀྱིས་བསྒྱུར་བ་ལས། རྡོ་རྗེ་དྲིལ་བུས་ལེགས་འཁྱུད་ཅིང༌། །ཞེས་འབྱུང་བ་ལེགས་ཤིང༌། འགྲེལ་པར་ཡང་དེ་བཞིན་དུ་འབྱུང་ངོ༌། །དེ་རྣམས་ཀྱི་ཕྱག་མཚན་ཡང་དྲིལ་བུ་པ་དང་འདྲའོ། །
ཡུམ་གྱི་སྐུ་མདོག་དམར་པོར་བཤད་ཅིང༌། རྣལ་འབྱོར་མ་བཞི་ལ་སྣ་ཚོགས་གཟུགས་ཅན། ཞེས་གསུངས་པ་ནི་རེ་རེའི་སྐུ་མདོག་ལ་མིན་གྱི་བཞི་གའི་དབང་དུ་མཛད་པའོ། །སྒོ་མཚམས་མ་བརྒྱད་ཀྱི་ནང་ནས་མཚམས་མ་བཞི་ལ་དམིགས་ཀྱིས་བཀར་ནས་
ཕྱེད་གཟུགས་སུ་གསུངས་པས་སྒོ་མ་བཞིའི་ཁ་དོག་སྔོན་པོ་སོགས་རེ་རེ་བར་གོ་ནུས་སོ། །དེ་ལྟར་གོ་ན་སྒོ་མ་བཞི་རྣལ་འབྱོར་མ་བཞི་དང་འདྲ་བར་གསུངས་པའི་ཤུགས་ཀྱིས། རྣལ་འབྱོར་མ་བཞི་ཡང་སྒོ་མ་བཞི་དང་ཁ་དོག་མཚུངས་པར་གོ་ནུས་སོ། །འཁོར་
ལོ་གསུམ་གྱི་ལྷའི་ཁ་དོག་ནི། དྲུག་པ་ལས། དེ་ལྟར་མ་ལུས་འཁོར་ལོར་གནས། །མདོག་དབྱེ་ཆོ་གའི་རིམ་བཞིན་ནོ། །ཞེས་འཁོར་ལོ་གསུམ་པོ་མ་ལུས་པར་གནས་པའི་སྐུ་མདོག་གི་དབྱེ་བ་ནི་ཆོ་ག་སྟེ། རིགས་ཀྱི་རིམ་པ་བཞིན་ཡིན་ནོ། ཞེས་པའི་དོན་
ཡིན་ལ། དེའི་དོན་ཡང་མངོན་བརྗོད་ལས། ཡང་ན་སྐུ་གསུང་ཐུགས་ཀྱི་ནི། །ཅི་འདོད་མདོག་ནི་དབྱེ་བ་བྱ། །ཞེས་སྐུ་གསུང་ཐུགས་ཀྱི་དབྱེ་བས་ཇི་ལྟར་འདོད་པའི་ཁ་དོག་ཏུ་བྱ་བར་བཤད་དོ། སྐུ་འཁོར་གྱི་ལྷ་དཀར། གསུང་འཁོར་གྱི་ལྷ་དམར། ཐུགས་

འཁོར་གྱི་ལྷ་སྔོན་པོར་བྱ་བའི་དོན་ནོ། །འདིའི་ལྷ་རེ་གཉིས་ནི་དྲིལ་བུ་པའི་ལུས་དཀྱིལ་གྱི་ལྷ་ཇི་བཞིན་ཡིན་ལ། སྐྱེད་ཚུལ་ནི་ཏ་ཐཱ་ག་ཏ་རཀྵི་ཏའི་འགྲེལ་པར་ལཱུ་ཨི་པའི་ལུགས་ཀྱི་མངོན་བྱང་ལྔ་ལས་བསྐྱེད་པ་ལྟར་བཤད་དེ། རྟེན་དང་བརྟེན་པ་གཉིས་ཀ་དུས་གཅིག་
ཏུ་བསྐྱེད་པའི་ལུགས་སོ། །དེས་ན་དྲིལ་བུ་པའི་ལུས་དཀྱིལ་གྱི་སྐབས་སུ་ཡང་མངོན་བྱང་ལས་བསྐྱེད་ཚུལ་ལཱུ་ཨི་པ་ལྟར་བྱེད་པ་ལེགས་སོ། །ལེའུ་བཅུ་གཉིས་པ་ནས་ལྷན་སྐྱེས་ཀྱི་ཡེ་ཤེས་ཀྱི་བསྔགས་པ་དང༌། རྫོགས་རིམ་རྣལ་འབྱོར་ཆེན་པོ་བཤད་ལ། འདི་ལ་
ཡང་སྲོག་དྷཱུ་ཏཱིར་འཛུད་པའི་རྫོགས་རིམ་དང༌། བཙུད་པ་ལ་བརྟེན་ནས་སྐྱེས་པའི་རྫོགས་རིམ་གཉིས་ཤེས་དགོས་ཏེ། གཞན་དུ་རྒྱས་པར་བཤད་ཟིན་ཏོ། །ལེའུ་བཅུ་བཞི་པ་ནས་ནུས་པ་རྙེད་ནས་སྤྱོད་པ་བྱ་ཚུལ་སྟོན་ཏེ། གཞན་ཡང་རྩ་རྒྱུད་ན་མི་གསལ་བ་མང་པོ་
བཤད་དོ། །གསུམ་པ་ནི། ཡང་དག་པར་སྦྱོར་བ་དང་ཁ་སྦྱོར་དང་ཁ་སྦྱོར་ཐིག་ལེ་ཞེས་པ་ནི་རྒྱུད་འདིའི་མཚན་གྱི་རྣམ་གྲངས་ཡིན་ལ། རྒྱུད་ཕྱི་མ་དང་བཅས་པ་ལ་བརྟག་པ་བཅུ་གཅིག་གོ། འདི་ལ་བོད་ཀྱི་བླ་མ་ཁ་ཅིག་རྒྱུད་འདི་རྒྱལ་པོ་ཨི་བྷཱུ་ཏིས། རྒྱུད་
སྡེ་འབུམ་ཕྲག་སུམ་ཅུ་རྩ་དྲུག་གི་བཤད་རྒྱུད་དུ་འདོད་དོ། །ད་ལྟ་དངོས་སུ་ངོ་སྤྲད་དུ་ཡོད་པ་རྒྱུད་སྡེ་བཅུ་དྲུག་གི་བཤད་པའི་རྒྱུད་ཡིན་པར་བཤད་པ་བྱེད་དོ། །ཞེས་ཟེར་རོ། །དེ་ལ་འདོད་པ་དང་པོ་ནི་ཨིནྡྲ་བྷཱུ་ཏིས་མཛད་ཟེར་བའི་སཾ་བྷུ་ཊིའི་འགྲེལ་པ་ལས། འདིར་རེ་
ཞིག་རྣལ་འབྱོར་དང་རྣལ་འབྱོར་མའི་རྒྱུད་རྒྱས་པ་འབུམ་ཕྲག་སུམ་ཅུ་རྩ་དྲུག་ལས་བྱུང་བ། རྒྱུད་ཉུང་ངུ་བརྟག་པ་བཅུ་གཅིག་གི་བདག་ཉིད་ཅན་ཁ་སྦྱོར་ཐིག་ལེ་ཞེས་བྱ་བ་ནི་རྗོད་པར་བྱེད་པའོ། །ཞེས་ཁ་སྦྱོར། རྒྱུད་འབུམ་ཕྲག་སོ་དྲུག་པ་ལས་བྱུང་བ་ཞེས་

པའི་དོན་མ་ངེས་པ་ཞིག་སྟེ། དེའི་དོན་ནི་རྒྱུད་འབུམ་ཕྲག་སོ་དྲུག་པ་ལས་བསྡུས་པའི་དོན་དུ་སྣང་ལ། དེ་ཙམ་གྱིས་དེ་རྣམས་གྱི་བཤད་རྒྱུད་དུ་མི་འགྲུབ་སྟེ། དཔེར་ན་མངོན་བརྗོད་འབུམ་པ་ལས་ཉུང་ངུའི་རྩ་རྒྱུད་བསྡུས་པ་བཞིན་ནོ། །འདོད་པ་
གཉིས་པ་ལ་ཡང་ཤེས་བྱེད་ཁུངས་ཐུབ་མི་སྣང་ངོ༌། །བོད་ཀྱི་བླ་མ་གཞན་ཁ་ཅིག །སྤྱིར་རྒྱུད་འདི་རྒྱུད་ཐམས་ཅད་དང༌། ཁྱད་པར་དུ་རྒྱུད་སྡེ་བཞི་བཅུའི་བཤད་རྒྱུད་ཡིན་ཟེར་བ་ལ་ཡང་ཤེས་བྱེད་ཡང་དག་ཅི་ཡང་མི་སྣང་ཞིང༌། ཁྱད་པར་དུ་ཁ་སྦྱོར་འདིར་རྒྱུད་
གཞན་གྱི་དོན་བཤད་པ་རྣམས་ལ། རྒྱུད་དེ་དང་དེའི་བཤད་རྒྱུད་དུ་བྱེད་པ་ནི་རྒྱུ་མཚན་མ་ངེས་པ་འབའ་ཞིག་ཏུ་སྣང་སྟེ། ཚིག་མངས་སུ་དོགས་ནས་མ་བྲིས་སོ། །རྒྱུད་འདིའི་འགྲེལ་པ་དཔའ་བོ་རྡོ་རྗེས་བྱས་ཟེར་བ་ལས། འདི་བཤད་རྒྱུད་ཡིན་པས་རྒྱུད་དགུའི་བཤད་
རྒྱུད་ཡིན། ཡང་ན་རང་དགའ་བའི་རྒྱུད་ཡིན་ཞེས་ཟེར་ཏེ། རྒྱུད་དགུ་ནི་རྒྱུད་ཐམས་ཅད་ཀྱི་གླེང་གཞི་གསང་བ་ཡང་དག་པར་སྦྱོར་བ་ཞེས་པའི་གླེང་གཞི་དང༌། བསང་བ་དང༌། ཁ་སྦྱོར་གསུམ་པོ་རེ་རེ་ལ་དགུ་དགུར་བྱས་པའི་དགུ་ཚན་ལ་བྱེད་པར་སྣང་སྟེ་ཡིད་བརྟན་མི་
སྣང་ངོ༌། །དེས་ན་སྔར་གྱི་བོད་ཀྱི་བླ་མ་གཞན་རྣམས་གསུང་པ་ལྟར། བདེ་མཆོག་དང་ཀྱཻ་རྡོར་ཐུན་མོང་གི་བཤད་རྒྱུད་ཡིན་ལ། བདེ་མཆོག་གི་བསྐྱེད་རིམ་ནི་བརྟག་པ་གསུམ་པའི་རབ་བྱེད་བཞི་པ་ལས། མངོན་བྱང་ལྔ་ལས་བདེ་མཆོག་རྡོར་སེམས་ཞལ་གསུམ་
ཕྱག་དྲུག་པར་བསྐྱེད་པ་ལ། འཁོར་གྱི་ལྷ་ཉེར་བརྒྱད་ཀྱིས་བསྐོར་བ་ཅིག་བཤད་དེ། མན་སྙེར་བཞད་མ་སོགས་ཀྱི་ལྷ་མོ་བརྒྱད་རྒྱུད་གཞན་དུ་གསུངས་པ་ཡང་རིག་པར་བྱའོ། ཞེས་མང་དུ་མཁྱེན་པ་རྣམས་གདམས་པར་བྱེད་དོ། ཞེས་གསུངས་པས་ལྷ་

སོ་བདུན་གྱི་དཀྱིལ་འཁོར་ཡན་ལག་དང་བཅས་པ་ཅིག་གསུངས་སོ། །བརྟག་པ་དྲུག་པའི་རབ་བྱེད་བཞི་པ་ལ་ས་ར་ཧ་སྱ་ལ་སོགས་པའི་ཡི་གེ་བཅུ་དྲུག་ལ་སོགས་པའི་བཤད་པ་དང༌། ཡུལ་ཉེར་བཞི་ནང་ལུས་ལ་སྦྱར་བ་དང༌། དཔྱིད་དང་ཐིག་ལེ་དང༌། འཁོར་ལོ་བཞིའི་
ཡི་གེའི་གཙོ་བོ་རྣམས་དང༌། ལུས་ཀྱི་རྩ་དང་ཁམས་དང༌། འབྱུང་བ་རིམ་བརྩེགས་སོགས་ནང་ལ་སྦྱར་བ་དང༌། སྦྱིན་སྲེག་ནང་དུ་སྦྱར་བ་སོགས་དུ་མ་ཞིག་གསུངས་པ་ལ། འཁོར་ལོ་བཞི་ལ་བརྟེན་པའི་གཏུམ་མོའི་རྣལ་འབྱོར་གཙོ་བོར་སྟོན་ཞིང༌། དེ་ལས་དགའ་བ་
བཞི་འབྱུང་བ་སོགས་སྟོན་ཏེ། འདི་ལ་ཡང་སྲོག་དྷཱུ་ཏཱིར་འཛུད་པའི་ཐབས་དང༌། བཙུད་པ་ལ་བརྟེན་ནས་སྐྱེས་པའི་རྫོགས་རིམ་གཉིས་ཤེས་པར་བྱའོ། །བརྟག་པ་ཕྱི་མ་ལས། དབང་བསྐུར་གྱི་སྐོར་ཡང་མང་དུ་གསུངས་ལ། བརྟག་པ་སྔ་མ་ལས་ཀྱང་དབང་
གོང་མ་བསྐུར་བའི་ཚུལ་ཡང་གསུངས་སོ། །དེ་ལྟར་རྩ་རྒྱུད་ཤིན་ཏུ་མི་གསལ་བའི་བཤད་རྒྱུད་མང་པོ་ནི་རྩ་རྒྱུད་ཀྱི་རང་འགྲེལ་ཡིན་པས། རྩ་རྒྱུད་དང་བཤད་རྒྱུད་ལེགས་པར་འབྱོར་བ་ཤིན་ཏུ་གལ་ཆེའོ།  །གསུམ་པ་ལ་གསུམ། གྲུབ་ཆེན་གང་གི་མན་ངག་
ལ་བརྟེན་ནས་འཆད་པ་དང༌། དེ་ལ་བརྟེན་ནས་འཆད་པའི་བཤད་ཚུལ་བསྟན་པ་དང༌། རྩ་བའི་རྒྱུད་བཤད་པའི་ཚུལ་དངོས་སོ། །དང་པོ་ནི། སྤྱི་རྒྱུད་རྒྱས་པ་ལས་བཏུས་པའི་རྩ་བའི་རྒྱུད་རྣམས་གང་ལ་བརྟེན་ནས་འཆད་པ་ལ་ཚུལ་གསུམ་གསུངས་ཏེ། བདེ་
མཆོག་སྟོད་འགྲེལ་ལས། རྒྱུད་ཤིན་ཏུ་རྒྱས་པ་ཉན་པའི་སྐལ་པ་དང་མི་ལྡན་པའི་དོན་དུ། རྒྱུད་རྒྱས་པ་ལས་བསྡུས་ནས་བསྟན་པའི་རྒྱུད་རྣམས་ཀྱི་རྡོ་རྗེའི་ཚིག་ཟབ་མོ་རྣམས་བསྡུས་པའི་རྒྱུད་གཞན་ནམ། བྱང་ཆུབ་སེམས་དཔའི་འགྲེལ་པ་འདི་ལྟ་

བུའམ་བླ་མ་དམ་པའི་མན་ངག་གི་རྗེས་སུ་འབྲངས་ནས་རྟོགས་པར་བྱ་བར་གསུངས་ཏེ། དང་པོ་ནི་དང་པོའི་རྒྱུད་རྒྱས་པ་ལས་བསྡུས་པའི་བཤད་རྒྱུད་གཞན་ལ་བརྟེན་ནས་འཆད་པ་དང༌། གཉིས་པ་ནི་བདེ་མཆོག་སྟོད་འགྲེལ་ལྟ་བུའི་
བྱང་ཆུབ་སེམས་དཔའི་འགྲེལ་པ་ལ་བརྟེན་ནས་འཆད་པ་དང༌། གསུམ་པ་ནི་འཕགས་པ་ཡབ་སྲས་ལྟ་བུ་དང་ལོ་ནག་དྲིལ་གསུམ་ལྟ་བུ་ལ་སོགས་པའི་མན་ངག་ལ་བརྟེན་ནས་འཆད་པ་ཡིན་པས། བྱང་ཆུབ་སེམས་དཔའ་རྣམས་ཀྱི་བཞེད་པ་ལ་
ཡང་དེའི་འགྲེལ་པ་ཁོ་ན་ལ་བརྟེན་ནས་བཤད་དགོས་ཞེས་པ་མིན་ནོ། །དེ་རྣམས་ཀྱི་སྐོར་དུ་ཡང་མངོན་ཤེས་ཐོབ་པ་ཁོ་ནས་འགྲེལ་པ་བྱ་བར་གསུངས་པའི་དོན་ཡང༌། མངོན་ཤེས་ཐོབ་ལུགས་གཞན་མང་པོ་གསུངས་པ་ལ་མིན་གྱི། བདེ་བ་ཆེན་པོས་དེ་
ཁོ་ན་ཉིད་ཀྱི་དོན་མངོན་དུ་རྒྱུར་བའི་སྟོབས་ཀྱིས་དྲངས་པའི་མངོན་ཤེས་ལྔ་ཐོབ་པ། དྲིལ་བུ་ཞབས་དང་ཌོཾ་བི་ཧེ་རུ་ཀས་བཤད་པ་ལྟ་བུ་ཡིན་ལ། དེ་ཡང་དང་པོར་རྒྱུད་ཀྱི་དགོངས་པ་འགྲེལ་པའི་སྲོལ་མ་ཕྱེ་བའི་སྔོན་དུ། རྒྱུད་དེ་དང་དེའི་ལམ་སྲོལ་དང་པོ་ལ་
འབྱེད་པ་ལ་ཡིན་གྱི། སྔ་མས་སྲོལ་ཕྱེ་བའི་རྗེས་སུ་ཞུགས་ནས་རྒྱུད་དོན་འགྲེལ་པ་ལ་མངོན་ཤེས་ཐོབ་དགོས་པར་སྟོན་པ་མིན་ནོ། །ཁ་ཅིག་རྒྱུད་འགྲེལ་ཙམ་བྱེད་པ་ལ་མངོན་ཤེས་ཐོབ་དགོས། དེ་མེད་པར་བྱས་ན་དམྱལ་བར་འགྲོ་བར་འཆད་ཅིང༌། 
མངོན་ཤེས་ཐོབ་པའི་ཕྱོགས་ན་མེད་པར་རང་གིས་རྒྱུད་ཀྱི་བཤད་པ་རྩོམ་པ་ནི་རང་གིས་རང་ལ་ཅོ་འདྲི་བ་ཡིན་ནོ། །དེ་ལྟར་གསུམ་ལས་འདིར་ནི་དང་པོ་དང་གསུམ་པ་གཉིས་ལ་བརྟེན་པའི་འཆད་ལུགས་ཡིན་ལ། དེ་ཡང་ལོ་ནག་དྲིལ་གསུམ་གྱི་བསྐྱེད་

རྫོགས་ཀྱི་གཞུང་ལ་བརྟེན་ཞིང་རྩ་བཤད་ལེགས་པར་སྦྱར་ཏེ། དཔལ་ནཱ་རོ་ཏ་པའི་མན་ངག་ལ་བརྟེན་ནས་འཆད་པ་ཡིན་པས། ཁྱད་པར་དུ་འཕགས་པའི་བཤད་པའོ། །ལོ་དྲིལ་གཉིས་ཀྱི་གཞུང་ན་རྩ་རྒྱུད་ཀྱི་ཚིག་འདིས་རིམ་གཉིས་འདི་སྟོན་མི་གསལ་
ཡང༌། དེ་གཉིས་ཀྱི་མན་ངག་ལེགས་པར་ཤེས་ན། རྩ་བཤད་ལེགས་པར་སྦྱར་བའི་མན་ངག་ལ་བརྟེན་ནས་ཤེས་ནུས་ཏེ། ཚིག་དོན་གྱི་སྐབས་སུ་འཆད་པར་འགྱུར་རོ། །ནག་པོ་སྤྱོད་པའི་གཞུང་དཔྱིད་ཐིག་ལས་ནི། དེ་ནས་དེ་བཞིན་གཤེགས་པ་གང་
ཡང་རུང་བའི་སྐུའི་དཀྱིལ་འཁོར་དང༌། སྦྱིན་སྲེག་དང་མཆོད་སྦྱིན་དང་བཟླས་པ་དང༌། བསྒོམ་པ་ལ་སོགས་པའི་ཆོ་གའི་བྱ་བ་ཕྱི་རོལ་དང་མཐུན་པར། ནང་གི་ངོ་བོས་ཡང་དག་པར་རབ་ཏུ་བཤད་པར་བྱའོ། །ཞེས་སོ། །དེ་ལ་དེ་བཞིན་གཤེགས་པའི་སྐུ་གང་
ཡང་རུང་བ་ནི་སྒྲུབ་པ་པོ་གང་ཡང་རུང་བའི་ལུས་སོ། །དེའི་སྐུའི་དཀྱིལ་འཁོར་ནི་ལུས་ཀྱི་དཀྱིལ་འཁོར་རོ། །དེ་ལྟར་ན་དཀྱིལ་འཁོར་ནས་སྒོམ་པའི་བར་ལ་ཕྱི་བསྐྱེད་རིམ་དང་ནང་རྫོགས་རིམ་གཉིས་གཉིས་ཡོད་ལ། སོགས་ཀྱིས་བསྡུས་པ་སྔགས་
བཏུ་བ་ལ་ཡང་སྔགས་བཏུ་བའི་གཞི་དང༌། བཏུས་པའི་སྔགས་ཟློ་བ་གཉིས་ཡོད་དོ། །དེ་ཡང་རྡོ་རྗེ་མཁའ་འགྲོ་ལས། རྣལ་མའི་སྦྱོར་བ་རྟོགས་བྱའི་ཕྱིར། བཅོས་མ་ཡི་ནི་བསྒོམ་པ་དང༌། །བཅོས་མ་ཡི་ནི་བཟླས་པ་བྱ། །ཞེས་གསུངས་པ་ལྟར་བསྒོམ་
བཟླས་སོགས་ལ་རྣལ་མ་དང་བཅོས་མ་གཉིས་གཉིས་བྱ་སྟེ། སྔ་མ་དང་དོན་གཅིག་གོ། ཕྱི་ནང་དང་བཅོས་མ་བཅོས་ཀྱི་བཤད་པ་དང༌། དྲང་ངེས་ཀྱི་བཤད་པ་ནི་འདིར་དོན་གཅིག་ཏུ་གཟུང་ངོ༌། །དེ་དག་གིས་ནི་རྩ་རྒྱུད་ཀྱི་གཞུང་འདིས་ནང་མ་བཅོས་

པའི་རྫོགས་རིམ་འདི་བསྟན་ཟེར་བ་མ་བྱུང་ཡང༌། རྩ་རྒྱུད་ཀྱིས་དཀྱིལ་འཁོར་སོགས་བསྟན་པའི་དོན་ལ་རིམ་པ་གཉིས་ཀའི་བཤད་པ་རེ་དགོས་པར་ཤེས་སོ། །གཉིས་པ་ལ་གསུམ། ལེའུ་ང་གཅིག་ཏུ་བསུངས་པའི་གྲངས་ཀྱི་
དོན་དང༌། ལེའུ་ང་གཅིག་བཤད་པ་གསུམ་དུ་སྦྱར་བ་དང༌། ལེའུ་སོ་སོའི་བསྡུས་དོན་གྱི་འགྲེལ་བསྟན་པའོ། །དང་པོ་ནི། རྒྱུད་འདི་ལ་ང་གཅིག་ཏུ་བྱས་པ་ནི། མཁའ་འགྲོ་རྒྱ་མཚོ་ལས། དེ་ལྟར་ངེས་བརྗོད་འབུམ་གསུམ་ལས། །ཕྱུང་བ་བདེ་མཆོག་ཉུང་ངུ་
སྟེ། །ཨ་ཡིག་ལ་སོགས་ཀྵ་ཡིག་མཐར། །ལེའུ་རྣམས་ཇི་ལྟའི་རིམ་པ་ཡིས། །དེ་ཁོ་ན་ཉིད་ལྡན་པར་སྦྱར། །ཞེས་ལེའུ་རྣམས་རྩ་རྒྱུད་ལས་ཇི་ལྟར་འབྱུང་བའི་རིམ་པ་ཡིས། ཨ་ནས་ཀྵ་ཡིག་གི་བར་ལ་སྦྱར་ལ། དེ་ཡང་དེ་ཁོ་ན་ཉིད་ལྡན་པར་སྦྱར་
ཞེས་གསུངས་སོ། །འོ་ན་དབྱངས་གསལ་གྱི་ཡི་གེ་ལྔ་བཅུ་ཡོད་ལ། ལེའུ་ང་གཅིག་ཡོད་པས་མ་མཐུན་ནོ་སྙམ་ན།  སྐྱོན་མེད་དེ་ཡི་གེ་སོ་སོའི་དེ་ཉིད་སྦྱར་བ་ལྔ་བཅུ། ང་གཅིག་པ་ནི་སྤྱིའི་དེ་ཉིད་དང་སྦྱར་བར་བྱ་བ་ཡིན་པའི་ཕྱིར་རོ། །དབྱངས་གསལ་གྱི་
དེ་ཁོ་ན་ཉིད་དང་སྦྱར་ཚུལ་ནི། དབྱངས་ནི་ཐབས་ཀྱི་ཕྱོགས་དང༌། གསལ་བྱེད་ནི་ཤེས་རབ་ཀྱི་ཕྱོགས་ཡིན་ཞིང༌། དེ་གཉིས་ཀའང་དབྱེར་མེད་པ་ཡིན་པས་རྒྱུད་ཀྱི་ལེའུ་ཐམས་ཅད་ཀྱང་ཐབས་ཤེས་གཉིས་མེད་ཀྱི་བརྗོད་བྱ་དང་ལྡན་པར་བསྟན་པའི་ཕྱིར་
ཡི་གེ་རྣམས་དང་སྦྱར་རོ། །གཞན་ཡང་དབྱངས་གསལ་གྱི་དོན་ཁམས་དཀར་དམར་གྱི་འདུ་འཕྲོད་ལ་བརྟེན་ནས། སྐྱེས་པའི་ལྷ་སྐྱེས་ཀྱི་བདེ་བ་ཆེན་པོ་ཉིད་ཀྱི་དབང་དུ་བྱས་ནས་རྒྱུད་ཀྱི་དབུ་ཞབས་ཐམས་ཅད་འཇུག་པ་ཡིན་ནོ། །ཞེས་རྟོགས་པའི་ལུང་དུའང་

ཡིན་ཏེ། དེ་ལ་དགོངས་ནས་ཀུན་སྤྱོད་ལས། ཨཱ་ལི་ཀཱ་ལི་མ་གཏོགས་པར། །གལ་ཏེ་ཆོས་འདི་འདོད་ན་ནི། །དེ་ཡི་ངལ་བ་དོན་མེད་དེ། །འབྲས་བུ་ཐོབ་པར་མི་འགྱུར་རོ། །ཞེས་གསུངས་སོ། །ཤློ་ཀའི་གྲངས་ནི་བདེ་མཆོག་སྟོད་འགྲེལ་ལས་བདུན་བརྒྱ་པར་གསུངས་སོ། །གཉིས་
པ་ནི། ནཱ་རོ་པའི་ལུགས་ཀྱིས་ལེའུ་ལ་བསྡུས་དོན་བྱེད་ཚུལ་འདི་ལ། མཁས་པ་སུ་མ་ཏི་ཀཱི་རྟིའི་ཉུང་ངུའི་རྒྱུད་ཀྱི་མཚམས་སྦྱོར་མཛད་པ་འདི་ཉིད་དཔང་པོར་བྱས་ན། ནཱ་རོ་པའི་བཤད་སྲོལ་ཤིན་ཏུ་དག་པ་ཅིག་འོང་ངོ༌། །དེ་ཡང་ཉུང་ངུའི་མཚམས་སྦྱོར་ལས། དང་པོར་རེ་
ཞིག་བསྐྱེད་པ་དང་རྫོགས་པའི་རིམ་པ་གཉིས་ཀྱིས་བསྡུས་པའི་དོན་ཐམས་ཅད་ལེའུ་དང་པོས་མདོར་བསྟན་ནས། གཉིས་པ་ནས་ལེའུ་ལྔ་བཅུ་པའི་བར་གྱིས་རྒྱས་པར་བསྟན་ཏེ། ཀུན་གྱི་ཐ་མའི་ལེའུ་ནི་དེ་རྣམས་གཅིག་ཏུ་མཛད་དེ་བཅོམ་ལྡན་འདས་ཀྱིས་གསུངས་
པའོ། །ཞེས་རྒྱུད་ཆུང་ངུ་འདི་གསུམ་དུ་སྦྱར་བའི་བཤད་པ་འདི་ནི་ནཱ་རོ་པའི་དགོངས་པའོ། །ཞེས་གསུངས་སོ། །	གསུམ་དུ་སྦྱར་ཞེས་པ་ནི་ལེའུ་དང་པོ་མདོར་བསྟན་དང་སྦྱར་བ་དང༌། གཉིས་པ་ནས་ལྔ་བཅུ་པའི་བར་རྒྱས་བཤད་དང་སྦྱར་བ་དང༌། ང་གཅིག་པས་
མདོ་རྒྱས་ཀྱི་ལེའུ་དེ་རྣམས་ཀྱི་དོན་གཅིག་ཏུ་བསྡུས་ཏེ་སྦྱར་བའི་བཤད་པ་ཡིན། ཞེས་པའོ། །གསུམ་དུ་སྦྱར་ཞེས་པ་འདི་ལ་བོད་ཁ་ཅིག་ནཱ་རོ་པའི་ལུགས་ཀྱིས་ཁ་སྦྱོར་གསུམ་གྱི་བཤད་པ་བྱེད་པ་ཡིན་ཟེར་བ་ནི། མཚམས་སྦྱོར་གྱི་དོན་མ་ངེས་པར་དོན་
མེད་པའི་ཐ་སྙད་སྦྱར་བའི་བཤད་པའོ། །ཡང་བོད་འགའ་ཞིག་གསུམ་དུ་སྦྱར་ཞེས་པ་གཞན་ནས་མདོར་བསྟན་རྒྱས་བཤད་དོན་བསྡུ་ཞེས་པ་འབྱུང་བ་ལྟར་དུ་བཟུང་ནས། གཉིས་པ་མན་ཆད་རྣམས་ལ་དང་པོར་མདོར་བསྟན་པ་དང༌། རང་རང་གི་སྐབས་སུ་

རྒྱས་པར་བཤད་ཚུལ་དང༌། ཐ་མར་དེའི་དོན་བསྡུས་ཚུལ་རེ་འཆད་པར་སྣང་ངོ༌། །འདིར་དོན་བསྡུས་པ་ནི་ལེའུ་ལྔ་བཅུའི་དོན་རྣམས་ལམ་གྱི་རིམ་པ་གཅིག་ཏུ་བསྡུས་ཏེ་བསྟན་པས། སྔར་གྱི་རྒྱས་བཤད་ལས་གསལ་དུ་སོང་བ་ཡིན་
པས་བཤད་པ་དེ་ཡང་ནཱ་རོ་པའི་འཆད་ཚུལ་མིན་ནོ། །གསུམ་པ་ལ་གསུམ། བསྡུས་དོན་སོ་སོར་བསྟན་པ་དང༌། ལམ་གྱི་རིམ་པ་གཅིག་ཏུ་བསྒྲིགས་པ། ནཱ་རོ་པ་ནས་བརྒྱུད་པའི་ཚུལ་ལོ། །དང་པོ་ལ་དྲུག །དབང་བསྐུར་བ་དང་དེ་ལ་དེ་ཉིད་བསྟན་པའི་བསྡུས་དོན་དང༌། 
སྔགས་བཏུ་བ་དང་དངོས་གྲུབ་སྒྲུབ་པའི་བསྡུས་དོན་དང༌། དངོས་གྲུབ་གཉིས་ཀ་ཕོ་ཉ་མོའི་དྲིན་ལས་འགྲུབ་པའི་བསྡུས་དོན་དང༌། ལམ་གྱི་གྲོགས་དམ་ཚིག་དང་བོགས་འབྱིན་པའི་སྤྱོད་པའི་བསྡུས་དོན་དང༌། ཕྱག་རྒྱ་ཆེན་པོ་ལ་སོགས་པ་ཕྱག་རྒྱ་བཞིའི་བསྡུས་
དོན་དང༌། དངོས་གྲུབ་མྱུར་དུ་འགྲུབ་པའི་མཚན་མ་རྟོགས་པའི་བསྡུས་དོན་ནོ། །དང་པོ་ནི། ཉུང་ངུའི་མཚམས་སྦྱོར་ལས། དེ་ལ་དབང་བསྐུར་ནས་ནི། དེ་ཉིད་བསྟན། །ཞེས་པའི་ཚིག་གིས་ཐེག་པ་གསང་སྔགས་ལ་དང་པོ་དབང་བསྐུར་བའོ། །དེ་ལ་དཀྱིལ་འཁོར་
སྔོན་དུ་འགྲོ་བ་ལས་ལེའུ་གཉིས་པས་ནི་དཀྱིལ་འཁོར་རོ། །གསུམ་པས་ནི་དབང་བསྐུར་བའོ། །ཞེས་གསུངས་སོ། །ལེའུ་དང་པོ་ལས། གདོད་ནས་གྲུབ་པའི་དུར་ཁྲོད་དུ། །དེར་ནི་དཀྱིལ་འཁོར་བྲི་བར་བྱ། །ཞེས་གསུངས་པ་གཉིས་པ་དང་གསུམ་པས་འཆད་པ་
ཡིན་ནོ། །དེ་ལ་སྔོན་དུ་དབང་མ་བསྐུར་བ་ལ་རིམ་གཉིས་ཀྱི་དེ་ཉིད་བསྟན་ན། དངོས་གྲུབ་རིང་བས་དབང་བསྐུར་ནས་དེ་ཉིད་བསྟན་པར་གསུངས་པས་གསང་སྔགས་ལ་དང་པོར་དབང་བསྐུར་བ་དགོས་ཤིང༌། དྲིལ་བུ་པས། དབང་སྐུར་དཀྱིལ་འཁོར་སྔོན་འགྲོ་

བར། །རྡོ་རྗེ་འཆང་གིས་གསུངས་པ་སྟེ། ཞེས་གསུངས་པ་ལྟར་སྔོན་དུ་དཀྱིལ་འཁོར་དགོས་པ་ནི་ལེའུ་གཉིས་པས་སྟོན་ནོ། །དེ་ཡང་རྟེན་གྱི་དཀྱིལ་འཁོར་ཁོ་ན་མ་ཡིན་གྱི། བརྟེན་པའི་དཀྱིལ་འཁོར་ཡང་བཀོད་ནས་མཆོད་པ་དང༌། བུམ་པ་རྣམས་ཀྱི་མཚན་
ཉིད་དང་དགོད་པ་སོགས་གསུངས་སོ། །གསུམ་པ་དཀྱིལ་འཁོར་དུ་གཞུག་པ་དང༌། མེ་ཏོག་དོར་བ་དང༌། མིང་དབང་སོགས་རང༌། གསང་དབང་དང༌། དབང་གསུམ་པར་བསྐུར་བ་བསྟན་ཏོ། །མལ་གྱི་ལུགས་འཛིན་པ་དང༌། མར་དོའི་བཤད་པ་གཉིས་ཀས་ལེའུ་
བཞི་པར་དེ་ཉིད་བཞི་སྟོན་པས་དབང་བཞི་པ་བསྐུར་བ་བཤད་པར་འདོད་དེ། ཉུང་ངུའི་མཚམས་སྦྱོར་ལས། བཞི་པས་ནི་དབང་བསྐུར་བའི་དོན་གྱི་ངོ་བོ་ཉིད་དོ། །ཞེས་གསུངས་པའི་དོན་བཞི་པས་དབང་བསྐུར་བ་ལ་བཤད་པར་བྱ་བའི་དོན་གྱི་ངོ་བོ་ཉིད་དེ་ཉིད་
བཞི་འཆད་པའི་དོན་ཡིན་པས། དེ་དང་ཡང་མཐུན་པར་བྱས་པས་ཆོག་པར་སྣང་ངོ༌། །ཡང་མཚམས་སྦྱོར་ལས། དེ་ལྟར་ལེའུ་གསུམ་པོས་ནི་དེ་ནས་གསང་བ་ཞེས་བྱ་བ་ནས། མཉན་པར་གྱིས་ཞེས་པའི་བར་དུ་བཤད་དོ། །ཞེས་གསུངས་སོ། །འདིའི་
དཔེ་ཁ་ཅིག་ལས་ལེའུ་གསུམ་པས་ཞེས་འབྱུང་བ་དག་སྟེ། རྒྱས་བཤད་ཀྱི་ལེའུ་གསུམ་པའོ། །ལེའུ་དེས་དེ་ནས་གསང་བ་ཞེས་སོགས་ཀྱིས་བསྟན་པའི་རིམ་གཉིས་ཀྱི་དོན་རྣམས་བཤད་ཅེས་པའི་དོན་ནོ། །བཤད་དོ་ཞེས་པའི་འཕྲོ་ཉིད་ནས། འདིས་
ནི་དེ་ལྟར་འཆད་པར་འགྱུར་གྱི། བ་ལང་གནས་ཀྱི་ལྕི་སྐམ་དང༌། །ཞེས་བྱ་བ་ལ་སོགས་པ་སྔོན་དུ་འགྲོ་བའི་སྒོམ་པའི་དཀྱིལ་འཁོར་རྒྱས་པར་བཤད་པ་ཡང་འདི་ཉིད་ཡིན་པས། དེ་ལས་ལོགས་ཤིག་ཏུ་མ་བརྗོད་དོ། །ཞེས་འབྱུང་བའི་དོན་ནི་ལེའུ་

སོ་གཉིས་པར་འཆད་པར་འགྱུར་བའི། བ་ལང་གནས་ཞེས་སོགས་ཀྱིས་འབྱུང་བ་རིམ་བརྩེགས་བསྐྱེད་པ་བསྟན་ནས། དེ་སྔོན་དུ་འགྲོ་བའི་དཀྱིལ་འཁོར་སྒོམ་པ་ཡང་ལེའུ་གཉིས་པར་བཤད་པ་འདི་ཉིད་ཡིན་པས་འོག་ཏུ་འབྱུང་བ་
རིམ་བརྩེགས་སྒོམ་པ་བཤད་པའི་འཕྲོ་ནས། གཉིས་པ་ལས་ལོགས་སུ་དཀྱིལ་འཁོར་སྒོམ་པ་མ་བཤད་ཅེས་པའི་དོན་ནོ། །གཉིས་པ་ནི། དེ་ལྟར་དབང་ལེགས་པར་ཐོབ་པ་དེས་དེ་ནས་གསང་བ་ཞེས་པ་ནས་མཉན་པར་གྱིས་ཞེས་པའི་མདོར་བསྟན་པའི་
དོན། །ལེའུ་བཞི་པས་བཤད་པའི་རིམ་གཉིས་སྒོམ་པའི་བསམ་གཏན་དང༌། བཟླས་བརྗོད་ཀྱི་དངོས་གྲུབ་འགྲུབ་པར་གསུངས་པའི་བཟླས་བརྗོད་ལ་ནི། །སྔགས་དག་དགོས་ལ་དེ་ལ་སྔགས་བཏུ་བ་དགོས་པའི་ཚུལ་ནི་མཚམས་སྦྱོར་ལས། དེ་ནས་
གསང་སྔགས་ཟློས་པའི་བཟླས་བརྗོད་དང༌། །བསམ་གཏན་གྱིས་ཀྱང་འགྲུབ་པར་འགྱུར། ཞེས་བྱ་བ་རྣམ་པར་འགྲེལ་བ་ལ། ལྔ་པ་ནས་བརྒྱད་པའི་བར་གྱི་ལེའུ་བཞི་དང༌། ཉི་ཤུ་རྩ་ལྔ་པ་ནས་སུམ་ཅུ་པས་ནི་གོ་རིམ་འཆོལ་བའི་ལས་བཟླས་པའི་སྔགས་བཏུ་བ་
བསྟན་ཏེ། རྒྱུད་ལ་སློབ་དཔོན་མེད་པར་སྔགས་ཀྱི་བཟླས་པ་དགག་པའི་དོན་ཡིན་པར་རྟོགས་པར་བྱའོ། །ཞེས་གསུངས་སོ། །ཉི་ཤུ་རྩ་ལྔ་པ་ནས་ཞེས་པ་ཡི་གེ་མ་དག་སྟེ། འོག་ནས་ཉེར་དྲུག་པ་ནས་ཉེར་དགུའི་བར་གྱི་ལེའུ་བཞིས་འདི་སྟོན་ལོགས་སུ་བཤད་པའི་
ཕྱིར་རོ། །དེས་ན་ཉེར་ལྔ་པ་དང་ཞེས་འོང་རྒྱུ་ཡིན་ནོ། །དེ་ལ་ལེའུ་ལྔ་པ་ལས་ནི་ཡབ་ཀྱི་རྩ་སྔགས་ཀྱི་གསལ་བྱེད་བཏུ་བ་དང༌། བདུན་པས་རྩ་སྔགས་ཀྱི་དབྱངས་བཏུ་བ་དང༌། ཉེར་ལྔ་པ་ལས་མགོར་ཨོཾ་དང་མཐར་ཧཱུཾ་ཧཱུཾ་ཕཊ་སྦྱར་བའི་རྩ་སྔགས་ཉིད་གསུངས་

ལ། ལེའུ་དྲུག་པ་ལས་ཡབ་ཀྱི་སྙིང་པོ་དང་ཉེ་སྙིང་གི་ཡི་གེའི་གྲངས་ཙམ་དང༌། ཡབ་ཀྱི་གོ་ཆའི་སྔགས་བཏུ་བ་དང༌། བརྒྱད་པ་ལས་ཡབ་ཀྱི་སྙིང་པོ་དང་ཡུམ་གྱི་གོ་ཆའི་སྔགས་བཏུ་བ་བསྟན། སུམ་ཅུ་པ་ལས་ཞལ་བཞི་པའི་སྔགས་བཏུ་བ་དང་བཏུས་པའི་སྔགས་
གཉིས་ཀ་བསྟན་ཏོ། །གོ་རིམ་འཆོལ་བ་ཞེས་པ་ནི་སྙིང་པོ་བཟློག་སྟེ་བསྟན་པ་སོགས་སོ། །འགྲུབ་འགྱུར་ཞེས་པའི་འབྲས་བུ་འགྲུབ་པ་ལེའུ་དུས་སྟོན་པ་ནི། མཚམས་སྦྱོར་ལས། འདི་ལྟར་བཟླས་པའི་དངོས་གྲུབ་མཆོག་དང་ཐ་མའི་མཚན་ཉིད་ལས། འཇིག་རྟེན་
པའི་དངོས་གྲུབ་བསྟན་པ་ནི། དགུ་པ་ནས་བཅུ་བཞི་པའི་མཐར་ཐུག་པ་དང༌། བཞི་བཅུ་རྩ་གཅིག་པ་ནས་ལེའུ་ལྔ་བཅུ་པའི་བར་དུ་ཤེས་པར་བྱའོ། །གོང་དུ་སྐུ་གསུམ་སྦྱར་བས་འཇིག་རྟེན་ལས་འདས་པའི་མཆོག་གི་དངོས་གྲུབ་བསྟན་ཏོ། །ཞེས་གསུངས་ཏེ། བཟླས་
པའི་དངོས་གྲུབ་ཅེས་པ་ནི་མཚོན་པ་སྟེ། བསམ་གཏན་དང་བཟླས་པ་གཉིས་ཀའི་སྒོ་ནས་ཀྱི་དངོས་གྲུབ་སྒྲུབ་པའོ། །དེ་ལ་ལེའུ་དགུ་པ་ནས་ཡབ་ཀྱི་རྩ་སྔགས་ཀྱིས་ཐུན་མོང་གི་དངོས་གྲུབ་སྒྲུབ་པ་དང༌། བཅུ་པའི་ཕྱོགས་གཅིག་གིས་ཡབ་ཀྱི་སྙིང་པོའི་སྒོ་ནས་ལས་
སྒྲུབ་པ་དང༌། བཅུ་གཅིག་པས་སྐྱེ་བདུན་བརྟག་པ་དང༌། དེའི་སྙིང་ག་ནས་རོ་ཙ་ན་བླངས་ཏེ་ཡབ་ཀྱི་སྙིང་པོས་ལས་སྒྲུབ་པ་བསྟན། བཅུ་གཉིས་པས་ཡབ་ཀྱི་ཉེ་སྙིང་གིས་ལས་སྒྲུབ་པ་བསྟན། བཅུ་གསུམ་པས་གོ་ཆའི་སྔགས་ཀྱིས་ལས་སྒྲུབ་པ་བསྟན། བཅུ་
བཞི་པས་ཧེ་རུ་ཀ་བོང་ཞལ་ཅན་གྱི་སྒོ་ནས་སྐྱེ་བདུན་གྱི་སྒྲུབ་པ་བསྟན། ཞེ་གཅིག་པ་ནས་ཞེས་པ་ནི་ཡི་གེ་མ་དག་པར་གསལ་ཏེ། འོག་ནས་སོ་དགུ་པ་ནས་ཞེ་གཉིས་པའི་བར་བཞི་ལ་ལོགས་སུ་བཤད་པའི་ཕྱིར་རོ། །དེས་ན་ཞེ་གསུམ་པ་ནས་ཞེས་འོང་རྒྱུར་

སྣང་ངོ༌། །ཞེ་གསུམ་པས་ཡབ་གྱི་ཉེ་སྙིང་གིས་ལས་སྒྲུབ་པ་དང༌། ཞེ་བཞི་པས་ཡབ་ཀྱི་ཉེ་སྙིང་དང་ཡུམ་གྱི་གོ་ཆས་ལས་སྒྲུབ་པ་དང༌། ཞེ་ལྔ་པས་དཔའ་མོའི་གོ་ཆས་ལས་སྒྲུབ་པ་དང༌། ཞེ་དྲུག་པས་ཧ་ལྔ་ལ་བརྟེན་ནས་ལས་སྒྲུབ་པ་དང༌། ཞེ་བདུན་པས་སརྦ་བུདྡྷཱ་ཌཱ་ཀི་ནི་ཡི་སྔགས་ཀྱི་ལས་སྒྲུབ་པ་དང༌། 
ཞེ་བརྒྱད་པས་སངས་རྒྱས་མཁའ་འགྲོ་མའི་སྔགས་དངོས་དང༌། རྣལ་འབྱོར་མ་བཞི་དང་དཔའ་བོ་ཉེར་བཞི་རྟག་ཏུ་སྒོམ་པ་བསྟན། ཞེ་དགུ་པས་སྐྱེ་བདུན་བརྟག་པ་རྒྱས་པར་དང༌། ལྔ་བཅུ་པས་བཛྲ་བེ་རོ་ཙ་ནའི་སྔགས་ཀྱིས་ལས་སྒྲུབ་པ་བསྟན་ཏོ།། །མཆོག་
གི་དངོས་གྲུབ་ནི་བཅུ་པའི་ཕྱོགས་གཅིག་གིས་སྐུ་གསུམ་འགྲུབ་པར་བསྟན་པས་སྟོན་ཏེ། དང་པོ་ལས། དངོས་གྲུབ་རྟག་པ་ཐོབ་པར་འགྱུར། ཞེས་མདོར་བསྟན་པའི་བཤད་པའོ། །དེ་ཡང་རྫོགས་རིམ་གྱི་ལམ་གྱི་སྐུ་གསུམ་ཞིབ་ཏུ་བཤད་པ་ན། དེ་ཉིད་གོང་
ནས་གོང་དུ་སོང་བའི་རིམ་པས་འཐོབ་པ་རྟོག་པར་ནུས་སོ། །དངོས་གྲུབ་གཉིས་བསྟན་པ་ནི་ཐུན་མོང་གི་དངོས་གྲུབ་ལ་བྲོད་པ་སྐྱེས་ནས། དེ་གྲུབ་པ་ན་མཆོག་ལ་འཇུག་པའི་ཕྱིར་ཡིན་ནོ། །ཞེས་སྔ་མ་རྣམས་གསུང་ཡང་བླ་མེད་ཀྱི་གདུལ་བྱའི་གཙོ་བོ་ནི། 
བསྐྱེད་རིམ་མཐར་ཕྱིན་ནས་འཇིག་རྟེན་པའི་དངོས་གྲུབ་དོན་དུ་མི་གཉེར་བར། རྫོགས་རིམ་ལ་འཇུག་པ་ཡིན་པར་གཞུང་དུ་མ་ལས་བཤད་པས་མི་ལེགས་སོ། །དེས་ནས་བསྐྱེད་རིམ་གྱི་མཐར་འཇིག་རྟེན་པའི་དངོས་གྲུབ་སྒྲུབ་པ་ནི། བླ་མེད་ཀྱི་གདུལ་བྱ་དབང་
པོ་དམན་པ་རྣམས་ཀྱི་ཚུལ་ལོ། །གསུམ་པ་ནི། ཡང་མཚམས་སྦྱོར་ལས། དེ་ལྟར་འདི་ལ་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ནི། རྣལ་འབྱོར་མའི་བཀའ་དྲིན་ལས་འགྱུར་བ་དེ་འདིར་བསྟན་པའི་དོན་དུ། བཅོ་ལྔ་པ་ནས་ཉི་ཤུ་རྩ་བཞི་

པའི་བར་གྱིས་ནི། ཕོ་ཉ་ལྷན་ཅིག་སྐྱེས་དངོས་གྲུབ། །ཅེས་པ་ལ་སོགས་པ་རྣམ་པར་འགྲེལ་ཏེ། འདིས་རྣལ་འབྱོར་མ་གསུམ་གྱི་དབྱེ་བ་ཤེས་པར་བྱ་བའི་ཕྱིར་ཡི་གེའི་བརྡ་དང༌། རིགས་དྲུག་གི་དབྱེ་བ་དང༌། མིང་གི་རྣམ་གྲངས་དང༌། མཁའ་འགྲོ་མའི་རིགས་ཀྱི་
མཚན་ཉིད་དང༌། ལཱ་མའི་རིགས་ཀྱི་མཚན་ཉིད་དང༌། ལག་པའི་བརྡ་དང༌། ལྟ་བའི་ཕྱག་རྒྱ་དང༌། ཡན་ལག་གི་ཕྱག་རྒྱ་དང༌། མཚན་མའི་ཕྱག་རྒྱ་དང༌། ངག་གི་བརྡ་རབ་ཏུ་ཤེས་པར་འགྱུར་བ་འདི་ནི། བྱེ་བྲག་བཅུས་ཕོ་ཉའི་མཚན་ཉིད་ལེའུ་བཅུར་གོ་རིམ་ཇི་ལྟ་བ་
བཞིན་བསྟན་ཏོ། །ཞེས་གསུངས་པའི་དོན་ནི། དངོས་གྲུབ་གཉིས་ནི་རྣལ་འབྱོར་མའི་བཀའ་དྲིན་ལས་འགྲུབ་པ་འདིར་བསྟན་པའི་དོན་དུ། ལེའུ་དང་པོར། ཕོ་ཉ་ལྷན་ཅིག་སྐྱེས་དངོས་གྲུབ། ཅེས་པ་ནས། འདོད་པ་ཡི་ནི་དངོས་གྲུབ་བྱ། །ཞེས་རིགས་ལྡན་མ་མཆོད་པ་
ལ་བརྟེན་ནས་དངོས་གྲུབ་བསྒྲུབ་པར་བྱའོ། །ཞེས་པའི་མདོར་བསྟན་རྒྱས་པར་འཆད་པ་ལ། ལེའུ་བཅོ་ལྔ་པ་ནས་ཉེར་བཞི་པའི་བར་ལེའུ་བཅུ་གསུངས་སོ། །འདིས་རྣལ་འབྱོར་མ་གསུམ་གྱི་དབྱེ་བ་ཤེས་པར་བྱ་བའི་ཕྱིར། ཞེས་པ་ནི་ལེའུ་དེ་རྣམས་ཀྱིས་སྔགས་སྐྱེས་
མ་ལ་སོགས་པ་གསུམ་སོ་སོར་ཤེས་པར་བྱེད་པ་མ་གསུངས་ཀྱང༌། མཁའ་འགྲོ་མ་དེ་རྣམས་དང་ཕྲད་པ་ལ་བརྟེན་ནས། འདི་རྣལ་འབྱོར་མ་གསུམ་པོའི་འདི་ཡིན་ཞེས་དང༌། ཡུལ་འདི་ན་འདི་ཡོད་ཅེས་བསྟན་པ་ལ་བརྟེན་ནས་ཤེས་པའོ། །ལེའུ་བཅུ་པོ་སོ་སོས་
བརྡ་ལ་སོགས་པ་འདི་སྟོན་ཤིན་ཏུ་བསྡུས་ནས་བསྟན་པ་འདི་ཅུང་ཟད་བཤད་ན། མཁའ་འགྲོ་མའི་རིགས་ལྡན་མ་མཆོད་པ་ལ་དེ་ངོ་ཤེས་དགོས། ངོ་ཤེས་པ་ལ་བརྟག་དགོས། བརྟགས་པ་ན་བཅོ་ལྔ་པ་དང་ཉི་ཤུ་པ་དང་ཉེར་གཉིས་པ་དང༌། ཉེར་བཞི་པར་དཔའ་བོ་

དང་སྲིང་མོར་ཤེས་པར་འགྱུར་བར་གསུངས་པ་ལྟར་ཤེས་པར་བྱེད་པའི་བརྟག་པ་ལ། ཡི་གེ་རེ་རེ་བའི་བརྡ་ནི་བཅོ་ལྔ་པ་དང༌། ཡི་གེ་དུ་མ་ཚོགས་པའི་ངག་གི་བརྡ་ནི་ཉེར་བཞི་པས་བསྟན་ཏེ། ངག་ལ་བརྟེན་ནས་ཤེས་པར་བྱེད་པའོ། །ལུས་ཀྱི་བརྡས་
ཤེས་པར་བྱེད་པ་ལ། ཉི་ཤུ་པས་ལག་པ་གཙོ་བོར་བྱས་པའི་ལུས་ཀྱི་བརྡ་དང༌། ཉེར་གཅིག་པས་བལྟ་བའི་ཕྱག་རྒྱའི་ལུས་ཀྱི་བརྡ་དང༌། ཉེར་གཉིས་པས་ཡན་ལག་གི་ཁྱད་པར་གྱི་ཕྱག་རྒྱའི་ལུས་ཀྱི་བརྡ་སྟེ། དེ་ལྟར་ལེའུ་ལྔས་མཁའ་འགྲོ་མའི་ཕྱག་རྒྱ་རྟོག་པ་བསྟན་
ཏོ། །དེ་ལྟར་སྤྱིར་རྣལ་འབྱོར་མར་ཤེས་པས་མི་ཆོག་གི། བྱེ་བྲག་གི་རིགས་རྟོགས་དགོས་པ་ལ་ལེའུ་བཞི་ལས། བཅུ་དྲུག་པས་རིགས་དྲུག་གི་མཚན་ཉིད་བསྟན་ཏེ། བདག་ཉིད་གང་འདོད་པའི་རིགས་དང་མཐུན་པར་ཤེས་པར་བྱས་ནས་མཆོད་པའི་ཕྱིར་དུའོ། །བཅུ་
བདུན་པས་ནི་མཁའ་འགྲོ་མ་རྣམས་སྡུད་པར་བྱེད་པའི་མཁའ་འགྲོ་མ་བདུན་ཚན་གཉིས་མིང་གི་རྣམ་གྲངས་ཀྱིས་བསྟན། བཅོ་བརྒྱད་པས་མཁའ་འགྲོ་མའི་རིགས་ཀྱི་མཚན་ཉིད་ཀྱི་དབྱེ་བ་བསྟན། བཅུ་དགུ་པས་ལཱ་མའི་རིགས་ཀྱི་མཚན་ཉིད་ཀྱི་དབྱེ་བ་ལྔ་
བསྟན་ཏོ། །བརྟགས་པས་མཁའ་འགྲོ་མར་ཤེས་ཀྱང་རང་ལ་རྗེས་སུ་ཆགས་པ་མེད་ན་དེ་ཁོ་ན་ཉིད་ཀྱི་མཆོད་པ་བྱར་མི་རུང་བས། རང་ལ་ཆགས་པའི་རྟགས་མཁའ་འགྲོ་མའི་ཁྱད་པར་གྱི་མཚན་མའི་ཕྱག་རྒྱ་ཉེར་གསུམ་པས་བསྟན་ཏོ། །སྤྱིར་གསང་སྔགས་བླ་
མེད་པའི་སྒྲུབ་པ་པོ་ཐམས་ཅད་ལ་ཕོ་ཉ་མོ་མཚན་ཉིད་ཚང་བས་གྲོགས་བྱས་ན་ལམ་མྱུར་པ་ཡིན་པ་ལ། ཁྱད་པར་དུ་བདེ་མཆོག་ལམ་ལེགས་པར་ཤེས་ནས་སྒྲུབ་པ་བྱེད་པ་རྣམས་ལ། མཁའ་འགྲོ་མའི་ཕོ་ཉ་མོ་ཁྱད་པར་ཅན་རྣམས་ཀྱིས་བྱིན་གྱིས་

རློབ་པ་དང༌། ལམ་གྱི་གྲོགས་མཛད་པ་ཆོས་མྱུར་བ་ཡིན་པས་ད་ལྟ་དངོས་སུ་ལག་ལེན་ལ་མ་ཐེབས་ཀྱང༌། ཚེ་རབས་གཞན་དུ་བརྡ་དང་བརྡའི་ལན་དངོས་སུ་བྱེད་པའི་རྟེན་འབྲེལ་སྒྲིག་པ་ཁྱད་པར་ཅན་དུ་འགྱུར་བས། འདི་དག་གི་ཚུལ་ལ་མཁས་པ་དང་དོན་ཡང་ཡང་
ཡིད་ལ་བྱེད་པ་ལ་གོམས་པར་བྱའོ། །བཞི་པ་ནི། ཡང་མཚམས་སྦྱོར་ལས། དེའི་རྗེས་ལ། དམ་ཚིག་རྟག་ཏུ་བསྐྱང་བར་བྱ། ཞེས་བྱ་བ་ལ་སོགས་པའི་དོན་རྫོགས་པར་བྱེད་པ་ལ། ཉི་ཤུ་རྩ་དྲུག་པས་ནི་ཡོངས་སུ་ཤེས་པའི་ཕོ་ཉ་མོ་མཉེས་པར་བྱེད་པ་བསྲུང་
པའི་དམ་ཚིག་བསྟན་ཏོ། །ཉི་ཤུ་རྩ་བདུན་པས་ནི་ཐོབ་པའི་ཕྱག་རྒྱ་མཉེས་པ་དེའི་བཀས་སྤྱོད་པ་བྱ་བ་སྟེ། རྣལ་འབྱོར་པ་ཉིད་ཅེས་བྱ་བ་ལ་སོགས་པའི་མཚན་ཉིད་ཀྱི་དོན་རྫོགས་པར་བྱེད་པ་སྤྲོས་བཅས་ཀྱི་སྤྱོད་པ་བསྟན་ཏོ། །ཉི་ཤུ་རྩ་བརྒྱད་པ་དང་ཉི་རྩ་དགུ་པས་ནི་
སྤྲོས་བཅས་ཀྱི་སྤྱོད་པའི་བྱ་བ་བསྟན་ཏོ། །ཞེས་གསུངས་པའི་དོན་ནི་ལེའུ་དང་པོར། རྟག་ཏུ་དམ་ཚིག་བསྐྱང་བར་བྱ། །ཞེས་པའི་མདོར་བསྟན་གྱི་དོན་རྒྱས་པར་འཆད་པ་ལ། ཉེར་དྲུག་པས་བརྡ་ལ་བརྟེན་ནས་ཤེས་པའི་ཕོ་ཉ་མོ་མཉེས་པར་བྱེད་པ་ལ་བསྲུང་བའི་དམ་
ཚིག་བརྒྱད་བསྟན་ཏེ། དེ་ནི་མཚོན་པ་ཙམ་ཡིན་པས། རྩ་ལྟུང་གི་བསྲུང་བའི་དམ་ཚིག་སོགས་ཀྱང་བསྐྱང་དགོས་སོ། །ཕྱག་རྒྱ་མ་ཁྱད་པར་ཅན་མཉེས་པར་བྱས་པ་ན་དེའི་བཀས་སྤྲོས་བཅས་ཀྱི་སྤྱོད་པ་བྱ་བ་ནི། ཉེར་བདུན་པ་དང་ཉེར་བརྒྱད་པ་དང་ཉེར་དགུ་པས་
བསྟན་ཏོ། །ཡང་མཚམས་སྦྱོར་ལས། དེ་ནས་སུམ་ཅུ་བརྒྱད་པས་ནི་ཡང་རྣལ་འབྱོར་པ་ཉིད་ཅེས་བྱ་བ་ལ་སོགས་པའི་དོན་རྫོགས་པར་བྱ་བའི་ཕྱིར། སྤྲོས་མེད་དང་ཤིན་ཏུ་སྤྲོས་མེད་ཀྱི་སྤྱོད་པ་རྒྱས་པར་བསྟན་ཏོ། །ཞེས་གསུངས་ཏེ། སྤྱོད་པའི་མདོར་

བསྟན་ནི་ལེའུ་དང་པོར། རྣལ་འབྱོར་པ་ཉིད་བསོད་ནམས་མཆོག །དག་བྱེད་སྡིག་པ་འཇིག་བྱེད་པ། །ཞེས་གསུངས་པའོ། །དེ་ནས་མཚམས་སྦྱོར་ལས། དེ་ནས། སྦྲང་རྩི་མཚལ་དང་ག་པུར་བཅས། །ཞེས་བྱ་བ་ལ་སོགས་པའི་བཤད་པ་ནི། སུམ་ཅུ་རྩ་གཅིག་
པ་ལ་སོགས་པ་ལེའུ་གསུམ་གྱིས་སྤྱོད་པ་ཐམས་ཅད་ལ་མཁོ་བ་བཟའ་བའི་དམ་ཚིག་བསྟན་ཏེ། དེ་ཡང་ལག་པའི་མཆོད་པ་དང༌། རྫས་ཀྱི་ཁྱད་པར་གྱི་མིང་དང༌། ཁ་ཟས་ཀྱི་ཆོ་གའི་དབྱེ་བ་གསུམ་དུ་ཤེས་པར་བྱའོ། །ཞེས་གསུངས་ཏེ། སོ་གཅིག་པས་ལག་མཆོད་དང༌།
སོ་གཉིས་པས་རྫས་ཀྱི་ཁྱད་པར་གྱི་མིང་དང༌། སོ་གསུམ་པས་ཁ་ཟས་ཀྱི་ཆོ་གའི་དབྱེ་བ་བསྟན་ཏེ། བཟའ་བའི་དམ་ཚིག་བསྐྱང་བའོ། །དམ་ཚིག་གཉིས་ཀྱིས་བསྟེན་པའི་དམ་ཚིག་ཀྱང་མཚོན་ནོ། །ལྔ་པ་ནི། ཡང་མཚམས་སྦྱོར་ལས། དེའི་རྗེས་ལ། མཆོད་བཞི་དེ་བཞིན་དཔའ་
བོ་ཆེ། །ཞེས་བྱ་བ་ལ་སོགས་པ་རྣམ་པར་འགྲེལ་བ་ནི་སུམ་ཅུ་རྩ་བཞི་པ་ལ་སོགས་པ་ལེའུ་བཞི་སྟེ། ཕྱག་རྒྱ་ཆེན་པོ་དང་ཆོས་ཀྱི་ཕྱག་རྒྱ་དང་ལས་ཀྱི་ཕྱག་རྒྱ་དབང་དུ་བྱ་བ་གོ་རིམ་ཇི་ལྟ་བ་བཞིན་དུ་རྟོགས་པར་བྱའོ། །དམ་ཚིག་གི་ཕྱག་རྒྱ་ནི་དཀྱིལ་འཁོར་གྱི་འཁོར་ལོ་སྒོམ་
པའི་མཚན་ཉིད་བཞིན་དུ་བསྟན་པས་ན། འདིར་དེ་ལས་ལོགས་ཤིག་ཏུ་རྒྱས་པར་མ་བསྟན་ཏོ། །ཞེས་གསུངས་པའི་དོན་ནི་ལེའུ་དང་པོར། མཆོད་བཞི་དཔའ་བོ་ཆེན་པོ་ནི། །ཞེས་སོགས་ཀྱིས་ཕྱག་རྒྱ་བཞི་མདོར་བསྟན་རྒྱས་པར་འགྲེལ་པ་ནི། སོ་བཞི་པ་ནས་སོ་བདུན་
པའི་བར་ལེའུ་བཞིའོ། །དེ་ཡང་སོ་བཞི་པས་ཕྱག་ཆེན་དང༌། སོ་ལྔ་པས་ཆོས་ཀྱི་ཕྱག་རྒྱ་དང༌། སོ་དྲུག་པས་ལས་རྒྱ་བསྟེན་ཚུལ་དང༌། སོ་བདུན་པས་ལས་རྒྱས་རང་གི་དབང་དུ་བྱེད་པའི་ཐབས་བསྟན་ལ། དམ་ཚིག་གི་ཕྱག་རྒྱ་ནི་སྔར་དཀྱིལ་འཁོར་གྱི་དབུས་སུ་ཧེ་རུ་ཀ་ཡབ་ཡུམ་

དགོད་པའི་སྐབས་སུ་བཤད་པ་དེ་ལས་ལོགས་ཞིག་ཏུ་མ་བསྟན་པར་གསུངས་ཏེ། དམ་ཚིག་གི་ཕྱག་རྒྱ་ནི་གཞུང་གཞན་ནས་ཡེ་ཤེས་ཀྱི་ཕྱག་རྒྱར་བཤད་པའི་ཡིད་ཀྱིས་རྡོ་རྗེ་ཕག་མོ་སོགས་བསྒོམས་པའི་ལྷ་མོའོ། །འདི་ལ་བླ་མ་མར་དོ་དང་མལ་གྱི་ལུགས་འཛིན་པ་གཉིས་
ཀའི་ལུགས་ཀྱིས་ལེའུ་སོ་དྲུག་པས་དམ་ཚིག་དང༌། ལས་རྒྱ་གཉིས་ཀ་བསྟན་པར་བཞེད་པ་དང་མི་འགལ་ཏེ། དམ་རྒྱ་སྤྱིར་མ་བསྟན་པ་མིན་གྱི་རྒྱས་པར་མ་བསྟན་ཞེས་གསུངས་པའི་ཕྱིར་རོ། །དེའི་དོན་ནི་ལས་རྒྱ་ལས་ལོགས་སུ་གསལ་བར་མ་བསྟན་ཞེས་པའི་
དོན་ནོ། །དྲུག་པ་ནི། ཡང་མཚམས་སྦྱོར་ལས། དེ་ནས་རྣལ་འབྱོར་གསུམ་གྱི་ཐུན་མོང་དུ་གྱུར་པའི་དངོས་གྲུབ་ཀྱི་མཚན་མ་ནི། སུམ་ཅུ་རྩ་དགུ་པ་ནས་བཞི་བཅུ་རྩ་གཉིས་པའི་བར་གྱིས་བསྟན་ཏོ། །ཞེས་གསུངས་པའི་དོན་ནི་རྣལ་འབྱོར་ཏེ་སྤྱོད་པ་གསུམ་གྱི་ཐུན་མོང་
གི་འབྲས་བུ་མཆོག་མྱུར་དུ་འགྲུབ་པའི་མཚན་མའམ་རྟགས་ནི། སོ་དགུ་པ་ནས་ཞེ་གཉིས་པའི་བར་ལེའུ་བཞིས་སྟོན་ནོ། །ང་གཅིག་པའི་དོན་དང་བསྡུས་དོན་དེ་ལྟར་བྱེད་པ་དེ་ཇི་ལྟར་ཡིན་པ་ནི། མཚམས་སྦྱོར་ལས། དེ་ལྟར་མདོ་དང་རྒྱས་པར་བསྟན་པའི་དོན་རྣམས་ཀྱི་
མཚན་ཉིད་ལེའུ་ལྔ་བཅུ་རྩ་གཅིག་པས་གཅིག་ཏུ་བསྡུས་ནས། བཅོམ་ལྡན་འདས་ཀྱིས་བསྟན་ཏོ་ཞེས་བླ་མའི་མན་ངག་གོ། ཞེས་གསུངས་ཏེ། ང་གཅིག་པས་མངོན་པར་རྟོགས་པའི་རིམ་པ་གཅིག་ཏུ་བསྡུས་ཚུལ་ནི། དེ་ཉིད་ཀྱི་སྐབས་སུ་འཆད་པར་འགྱུར་རོ། །བསྡུས་དོན་དེ་ལྟར་བྱེད་པ་ནི་རྗེ་བཙུན་ཆེན་པོ་ནཱ་རོ་ཏ་
པའི་མན་ངག་ཏུ་བསྟན་ཏོ། །གཉིས་པ་ནི། དེ་ལྟར་རྩ་རྒྱུད་ཀྱི་དབུ་ཞབས་ཀྱི་དོན་རྣམས་ཀྱང་ལམ་ཉམས་སུ་ལེན་པའི་རིམ་པ་ལ་སྐོར་ནས་ལམ་དུ་འཁྱེར་ཤེས་པ་ནི། མང་དུ་བཤད་པའི་སྙིང་པོ་དམ་པ་ཡིན་པས་ཕྱོགས་གཅིག་ཏུ་བསྒྲིགས་ཏེ་བཤད་ན། དེ་ལྟར་ལེའུ་གཉིས་པ་དང་གསུམ་པ་ནས་འབྱུང་བའི་དབང་གི་སྐོར་རྣམས་བཤད་རྒྱུད་

གཉིས་ཀྱིས་ཁ་བསྐངས་པའི་དབང་ལེགས་པར་ཐོབ་པར་བྱ་སྟེ། དེ་ནི་ལམ་རིམ་པ་གཉིས་ཡན་ལག་དང་བཅས་པ་ལ་ཉན་བསམ་སྒོམ་གསུམ་བྱེད་པའི་སྣོད་རུང་དུ་སྒྲུབ་པའི་ཐབས་དམ་པ་ཡིན་པའི་ཕྱིར་རོ། །སྣོད་
རུང་དུ་སོང་ནས་ནི། དེ་ནས་གསང་བ་བཤད་བྱ་བ། །ཞེས་སོགས་ཀྱི་དོན་ལེའུ་བཞི་པ་དང༌། ཕྱག་རྒྱ་བཞི་སྟོན་པའི་ལེའུའི་དོན་རྩ་བཤད་ལེགས་པར་སྦྱར་ཏེ་རིམ་གཉིས་བསྒོམ་པར་བྱ་སྟེ། དེ་ནི་ལམ་གྱི་གཞུང་སྲོང་བའོ། །ལམ་དེ་ཡང་དམ་
ཚིག་སྐྱོང་བའི་གྲོགས་དང་ལྡན་པར་བྱའོ། །དེ་ལྟར་བསྒོམས་ཤིང་བསྐྱངས་པས་ནུས་པ་རྙེད་པ་ན་ཕོ་ཉ་མོ་ཁྱད་པར་ཅན་དང་ཕྲད་པར་འགྱུར་ལ། དེའི་ཚེ་དེའི་བཀས་ཕོ་ཉ་མོ་ལ་བརྟེན་ནས་སྤྱོད་པ་བྱ་བ་ནི་ལམ་ལ་བོགས་འབྱིན་པའི་ཐབས་
དམ་པའོ། །རིམ་པ་གཉིས་སོ་སོའི་སྐབས་སུ་སྤྱོད་པས་བོགས་བཏོན་པ་ན། ཐུན་མོང་དང་མཆོག་གི་དངོས་གྲུབ་གཉིས་མྱུར་དུ་འགྲུབ་པར་འགྱུར་རོ། །རྩ་རྒྱུད་ཤིན་ཏུ་མི་གསལ་ཞིང་འཁྲུགས་པར་གྱུར་པ་གྲུབ་ཐོབ་ཀྱི་མན་ངག་གིས་
བཤད་པས། ལམ་ལ་ངེས་པ་བླ་ན་མེད་པ་སྟེར་བ་འདི་ནི་མཁས་པ་རྣམས་ཀྱི་ཡིད་འཕྲོག་པར་སྣང་བས། ཕྱིས་འབྱུང་གི་མཁས་པ་ནཱ་རོ་པའི་བཤད་སྲོལ་ལ་བརྟེན་པ་རྣམས་ཀྱིས་ཀྱང་དེ་ཁོ་ན་བཞིན་དུ་བཤད་པར་བྱའོ། །གསུམ་པ་
ནི། དེ་འདྲ་བའི་བཤད་སྲོལ་མཆོག་ཏུ་གྱུར་པ་ནི་དཔལ་ནཱ་རོ་པ་ལ་མངའ་བ་ཡིན་ལ། དེ་ལ་སློབ་མ་མང་ཡང་བདེ་མཆོག་གི་སློབ་མ་གཙོ་བོ་བཞི་སྟེ། མཱ་ན་ཀ་ཤྲཱི་ཛྙཱ་ན་དང༌། པྲཛྙ་རཀྵི་ཏ་དང༌། ཕི་ཏོང་ཧཾ་དུ་དང༌། ཕཾ་ཐིང་པའོ་ཞེས་ཟེར་

རོ། །དང་པོ་ནི། མར་དོས་བྱང་ཕྱོགས་ཀྱི་སྒོ་གླེགས་པར་གྲགས་པར་བཤད་དེ་ནཱ་རོ་པའི་རྗེས་སུ་སྒོ་གླེགས་པ་མཛད་པའོ། །གསུམ་པ་ནི་ཕམ་ཐིང་པའི་གཅེན་པོ་ཆོས་ཀྱི་བློ་གྲོས་ཞེས་པ་ནཱ་རོ་པའི་སྤྱན་སྔར་ལོ་བཅུ་གཉིས་བཞུགས་ནས་རྒྱ་ནག་གི་
རི་བོ་རྩེ་ལྔར་འབྱོན་ཟེར་བ་དེར་མངོན་ནོ། །བཞི་པ་ནི་བལ་པོ་ཕམ་ཐིང་པ་ཞེས་ཀྱང་ཟེར། བལ་ཡུལ་ན་ཨ་དེས་བ་ཆེན་པོར་གྲགས། དགེ་སློང་འཇིགས་མེད་གྲགས་པ་ཞེས་ཀྱང་ཟེར་བ་དེ་ཡིན། དེས་ནཱ་རོ་པའི་སྤྱན་སྔར་ལོ་དགུ་བཞུགས། བདེ་མཆོག་གི་སྒོ་
ནས་དམན་པ་དང་འབྲིང་གི་དངོས་གྲུབ་ཐོབ། དེའི་གཅུང་པོ་དུས་འཁོར་བས་ནཱ་རོ་པ་ལ་ལོ་ལྔ་བསྟེན། དེའི་གཅུང་པོ་ཐང་ཆུ་པས་ཀྱང་ནཱ་རོ་པ་ལ་བདེ་མཆོག་གསན། ཁ་ཆེ་བྱང་ཆུབ་བཟང་པོས་ཀྱང་ནཱ་རོ་པ་བསྟེན་ནས་བདེ་མཆོག་གསན་ནོ། །སྔར་བཤད་པ་བཞིའི་
དང་པོ་གཉིས་དང༌། ཕམ་ཐིང་པ་ལ་ཀ་ན་ཀ་ཤྲཱིས་གསན། དེ་ལ་བལ་ཕོ་བ་ཏན་ཏ་ཞེས་ཀྱང་ཟེར། སུ་མ་ཏི་ཀཱིརྟི་ཞེས་ཀྱང་ཟེར་བ་ཐམས་ཅད་མཁྱེན་པ་ཆུང་ངུར་གྲགས་པ་དེས་གསན། མཱ་ན་ཀ་ཤྲཱི་དང་ཕམ་ཐིང་པ་གཉིས་ལ་ཡང་དངོས་སུ་གསན། 
བལ་པོ་ཐུགས་རྗེ་ཆེན་པོས་ཀྱང་ཀ་ན་ཀ་ཤྲཱི་ལ་གསན། དེ་རྣམས་ལས་བོད་དུ་བརྒྱུད་པ་ལ་ལུགས་མང་དུ་ཡོད་ཀྱང་བོད་དུ་ཕན་འདོགས་ཆེ་བ་ལ་མལ་གྱོ་ལོ་ཙཱ་བ་བློ་གྲོས་གྲགས་དང༌། མར་པ་དོ་པར་གྲགས་པའི་ལོ་ཙྪཱ་བ་མཚན་ངོ་བོ་ཆོས་ཀྱི་དབང་
ཕྱུག །གསང་མཚན་མཉྫུ་ཤྲཱི་བཛྲ་བ་ཞེས་པ་གཉིས་སོ། །དེ་ལ་མལ་གྱོས་ཕམ་ཐིང་པ་སྐུ་མཆེད་གསུམ་དང༌། ཁ་ཆེ་བྱང་ཆུབ་བཟང་པོ་དང༌། སུམ་མ་ཏི་ཀཱིརྟི་དང༌། བལ་པོ་ཐུགས་རྗེ་ཆེན་པོ་ལ་གསན། མར་དོར་ཕམ་ཐིང་པ་དང་སུ་མ་ཏི་ཀཱིརྟི་གཉིས་

ལ་གསན་ནོ། །རྗེ་བཙུན་ས་སྐྱ་པ་ཆེན་པོས་པུ་རངས་ལོ་ཆུང་དང༌། རྨ་ལོ་ཙྪ་བ་དང༌། མལ་ལོ་ཙྪ་བ་རྣམས་ལ་བདེ་མཆོག་གསན་ཀྱང་མལ་གྱི་ལུགས་ལ་ཚད་མར་མཛད། མལ་དང་ས་ཆེན་གྱིས་རྩ་རྒྱུད་ལ་ཡིག་ཆ་མ་མཛད།
མལ་གྱི་གསུང་བགྲོས་ས་ཆེན་གྱི་བཤད་པ་རྣམས། དེའི་སློབ་མ་པུ་ཎྱེ་བཛྲ་ཞེས་པ་ཅིག་གིས་རྩ་རྒྱུད་རྒྱ་ཆེར་འགྲེལ་པ་མུ་ཏིག་འཕྲེང་བ་ཞེས་པ་ཅིག་ཏུ་ཞིབ་ཏུ་གཏན་ལ་ཕབ། མར་དོས་རྩ་རྒྱུད་ཀྱི་རྣམ་བཤད་ཅིག་མཛད། དེའི་སློབ་མ་གཟེ་བ་
བདེ་མཆོག་རྡོ་རྗེ་དང༌། རྒྱ་ནམ་མཁའ་དབང་ཕྱུག་དང༌། ཅོག་རོ་ཆོས་ཀྱི་རྒྱལ་མཚན་རྣམས་ཀྱིས་བདེ་མཆོག་ཤིན་ཏུ་དར་བར་མཛད་དོ། །བླ་མ་འཕགས་པ་འོད་ཅེས་པ་ཇོ་བོ་ལུགས་དང༌། ལོ་ཆུང་དང་ས་སྐྱ་པའི་ལུགས་ཀྱི་དབང་དང་ཁྲིད་དང་བཤད་པ་མངའ་བ་
ཅིག་གིས་བུ་སྟོན་ཐམས་ཅད་མཁྱེན་པ་ལ་གནང༌། ཡང་བླ་མ་དེས་མར་དོའི་ལུགས་ཀྱི་བཤད་ལུང་ཡང་རྩེ་བ་ལ་ཞུས་གསུང་པས་ཁོང་ལ་ལོ་ཙ་བ་མཁས་པ་གཉིས་ཀ་ལ་བརྒྱུད་པའི་ནཱ་རོ་པའི་བཤད་སྲོལ་མངའོ། །བུ་སྟོན་ཞབས་ཀྱི་མཛད་པའི་རྩ་རྒྱུད་
ཀྱི་རྣམ་བཤད་ཆེན་མོའི་བཤད་ལུང་དེའི་སློབ་མ་བླ་མ་བདེ་ཆེན་པ་ཆེན་པོ་ལ་བདག་གིས་ཐོས་སོ།།    ༈    །།  གསུམ་པ་ལ་བཞི། མཚན་གྱི་དོན། འགྱུར་གྱི་ཕྱག །གཞུང་གི་དོན། མཇུག་གི་དོན་ནོ། །དང་པོ་ལ་གཉིས། མཚན་
བསྒྱུར་བ་དང༌། མཚན་བཤད་པའོ། །དང་པོ་ནི། རྒྱ་གར་ན་སྐད་རིགས་བཞི་ཡོད་པ་ལས་ལེགས་པར་སྦྱར་བའི་སྐད་དུ་ནི། རྒྱུད་འདིའི་མཚན་ཤྲཱི་ནས་ནཱ་མའི་བར་རོ། །དེ་བོད་ཀྱི་སྐད་དུ་བསྒྱུར་ན། ཤྲཱི་ནི་དཔལ་ལོ། །ཧེ་རུ་ཀ་ནི་ཁྲག་འཐུང་ངོ༌། །ཁ་ཅིག་

རུ་ཞེས་པའི་རུ་ཏི་ར་ཁྲག་ལ་འཇུག་པས། ཡི་གེའི་ཟུར་དེ་ཙམ་ལ་བརྟེན་ནས་ཁྲག་འཐུང་ཞེས་བསྒྱུར་བ་ནི་འགྱུར་ལེགས་པ་མིན་ནོ་ཞེས་ཟེར་མོད་ཀྱང༌། མར་དོའི་ལུགས་འཛིན་པ་དག་ཡི་གེ་གསུམ་ལ་ཡི་གེ་བསྣན་པའི་ངེས་ཚིག་གི་བཤད་པ་བྱས་པས་ཁྲག་
འཐུང་དུ་སོང་བར་བཤད་པ་ལེགས་སོ། །དེ་ཡང་ཧེ་ལ་རོལ་པ་དང༌། རུ་ཏི་ར་ཁྲག་དང་ཀ་པཱ་ལ་ཐོད་པ་སྟེ། བསྡུ་ན་ཐོད་ཁྲག་ལ་རོལ་པར་འགྱུར་བས་ཁྲག་འཐུང་དུ་བསྒྱུར་རོ། །རཱ་ཛ་ནི་རྒྱལ་པོ་དང༌། ཙ་ཀྲ་ནི་འཁོར་ལོ་དང༌། སཾ་བར་ནི་སྡོམ་པ་དང༌། བྷི་དྷ་ན་ནི་བརྗོད་པ་
དང༌། ཡོ་གི་ནི་ནི་རྣལ་འབྱོར་མ་དང༌། རུད་ཏ་ར་ནི་བླ་ན་མེད་པ་དང༌། སརྦ་ཏན་ཏྲ་ནི་རྒྱུད་ཐམས་ཅད་དང༌། ཏྲོད་ཅེས་པའི་ཏྲའི་ན་རོར་སོང་བའི་ཨུ་དང་སྦྱར་བས་ཨུད་ཏ་ར་ནིས་བླ་མ་དང༌། སཾ་བ་ར་ནི་བདེ་མཆོག་དང༌། སཾ་གྲ་ཧ་ནི་བསྡུས་པ་དང༌། ནཱ་མ་ནི་ཞེས་བྱ་
བའོ། །མཚན་ལ་མི་འདྲ་བ་མང་དུ་འདུག་ནའང་འདི་མར་དོ་རྐྱང་པའི་འགྱུར་ལྟར་རོ། །གཉིས་པ་ནི། ཀུན་སྤྱོད་ལས། ཤྲཱི་ནི་གཉིས་མེད་ཡེ་ཤེས་ཏེ། །ཞེས་གསུངས་པའི་གཉིས་སུ་མེད་པའི་ཡེ་ཤེས་ནི། འདོད་ཅིང་བསྟེན་པར་བྱ་བས་ན་དཔལ་ལོ། །ཧེ་རུ་ཀ་ནི་
བཤད་ཟིན་ལ། དེའི་བཤད་པ་གཞན་ནི་འཆད་པར་འགྱུར་རོ། །རྒྱལ་པོ་ནི་ཐོད་ཁྲག་ལ་རོལ་པ་རྣམས་ཀྱི་གཙོ་བོའོ། །སྡོམ་པ་ནི་འདུས་པ་མཆོག་གོ། སྡོམ་རྒྱུ་ནི་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཀྱི་གསང་བ་གསུམ་གྱི་ལས་སོ། །དེ་ཉིད་ནི་སྐུ་
གསུང་ཐུགས་ཀྱི་འཁོར་ལོ་ཡང་ཡིན་ནོ། །སྡོམ་ཚུལ་ནི་སྡོམ་རྒྱུ་དེ་ཐམས་ཅད་དབྱེར་མི་ཕྱེད་པར་གཅིག་ཏུ་སྡོམ་པ་སྟེ། བདེ་སྟོང་གཅིག་ཏུ་སྡོམ་པ་དང་སྐུ་གསུང་ཐུགས་གསུམ་ལྷན་སྐྱེས་ཀྱི་ཧེ་རུ་ཀ་གཅིག་གི་ངོ་བོར་སྡོམ་པ་སྟེ། སྡོམ་འབྱུང་ལས། སྐུ་

གསུང་ཐུགས་ཀྱི་ཡང་དག་ལས། །རྣམ་པ་ཐམས་ཅད་གཅིག་སྡོམ་པ། །སྡོམ་པ་བདེ་མཆོག་བྱང་ཆུབ་སྟེ། །བརྗོད་པར་བྱ་མིན་བསྟན་དུ་མེད། །འདུས་པ་སྡོམ་པ་དག་གི་མཆོག །ཅེས་གསུངས་སོ། །བརྗོད་པ་ནི་འཁོར་ལོ་སྡོམ་པར་
གྲགས་པའོ། །རྣལ་འབྱོར་མ་བླ་ན་མེད་པས་ནི་འདི་མ་རྒྱུད་དུ་སྟོན་ནོ། །རྒྱུད་དེ་ཐམས་ཅད་ཀྱི་བླ་མ་ནི་གོང་མ་སྟེ་མཆོག་གོ། །རྒྱུད་ནི་འདུས་པ་ཕྱི་མ་ལས། རྒྱུད་ནི་རྒྱུན་ཞེས་བྱ་བར་གྲགས། །རྒྱུན་དེ་རྣམ་པ་གསུམ་འགྱུར་ཏེ། །གཞི་དང་དེ་བཞིན་རང་
བཞིན་དང༌། །མི་འཕྲོགས་པ་ཡིས་རབ་ཕྱེ་བ། །རྣམ་པ་རང་བཞིན་རྒྱུ་ཡིན་ཏེ། །དེ་བཞིན་མི་འཕྲོགས་འབྲས་བུའོ། །གཞི་ནི་ཐབས་ཤེས་བྱ་བ་སྟེ། །གསུམ་གྱིས་རྒྱུད་ཀྱི་དོན་བསྡུས་པའོ། །ཞེས་རྒྱུད་ཀྱི་སྒྲ་དོན་ནི་རྒྱུན་ཆགས་པ་དང༌། དེ་ལ་རང་བཞིན་
ཞེས་པ་སྒྲུབ་པ་པོ་རིན་པོ་ཆེ་ལྟ་བུའི་གང་ཟག་གི་རང་བཞིན་རྒྱུ་རྒྱུད་དང༌། གཞི་ཞེས་པ་རིམ་གཉིས་ཀྱི་བསྙེན་སྒྲུབ་ཡན་ལག་བཞི་ཐབས་རྒྱུད་དང༌། མི་གནས་པའི་མྱ་འདས་རྡོ་རྗེ་འཆང་ངམ་ཟུང་འཇུག་གི་སྐུ། གཞན་གྱིས་འཕྲོག་པར་མི་
ནུས་པ་འབྲས་བུའི་རྒྱུད་དུ་ནཱ་རོ་པས་བཤད་དེ། དོན་གྱི་རྒྱུད་ལ་གསུམ་དུ་ཕྱེ་བའོ། །ཤཱནྟི་པ་དང་ཨ་བྱ་ཀ་རས་རྒྱུ་རྒྱུད་སེམས་ཀྱི་ཆོས་ཉིད་ལ་བཤད་དོ། །དེ་གསུམ་བརྗོད་བྱར་སྟོན་པའི་སྒྲ་ལ་ཡང་རྒྱུད་ཅེས་བྱ་སྟེ་འདིར་ཕྱི་མའོ། །སཾ་བ་ར་རྟིང་
མ་བདེ་མཆོག་ཏུ་བསྒྱུར་བ་ནི་སཾ་སུ་ཁ་ན་བདེ་བ་དང༌། བ་ར་ནི་མཆོག་ཡིན་པ་ལ་བསམས་ཏེ། ཁ་སྦྱོར་གྱི་རྒྱུད་ཕྱི་མ་ལས། དེ་ནས་སྡོམ་པའི་སྒྲས་བརྗོད་པར་བྱ་སྟེ། སཾ་ཞེས་པ་ནི་བདེ་བའོ། །བ་ར་ཞེས་པ་ནི་ཁྱད་པར་དུ་འཕགས་པ་ཞེས་

བྱ་བའི་དོན་ནོ། །ཞེས་གསུངས་པ་བཞིན་ཏེ། སཾ་བ་རའི་དོན་འདི་དང་སྔ་མ་གཉིས་ཀ་ཤེས་དགོས་སོ། །བསྡུས་པ་ནི་རྩ་རྒྱུད་རྒྱས་པ་ལས་ཚིག་བསྡུས་ནས་གསུངས་པའོ། །གཉིས་པ་ནི། བཅོམ་ལྡན་འདས་དང་དཔལ་ནི་གོ་སླའོ། །མཉམ་
སྦྱོར་ལས། རྡོ་རྗེ་སྟོང་པ་ཉིད་དུ་བརྗོད། །སེམས་དཔའ་ཡེ་ཤེས་ཙམ་ཉིད་དེ། །དེ་དག་བདག་ཉིད་གྲུབ་པ་ནི། །རྡོ་རྗེ་སེམས་དཔའ་ཞེས་བརྗོད་དོ། །ཞེས་གསུངས་པ་ལྟར། རྡོ་རྗེ་སྟོང་པ་ཉིད་མཐར་ཐུག་པ་དང་སེམས་དཔའ་ཡེ་ཤེས་གཉིས་རོ་
གཅིག་ཏུ་ཞུགས་པ་གྲུབ་པ་ལ་ཕྱག་འཚལ་ལོ་ཞེས་པ་ནི་ལོ་ཙྪ་བའི་ཕྱག་གོ།  །གསུམ་པ་ལ་གཉིས། ཐོག་མར་འདི་སྐད་སོགས་དངོས་སུ་མ་སྨོས་པའི་རྒྱུ་མཚན། ཚིག་གི་དོན་བཤད་པ་དངོས་སོ། །དང་པོ་ནི། རྒྱུད་འདི་ལ་ཐོག་མར་འདི་སྐད་
བདག་ཐོས་སོགས་མི་སྨོས་པའི་རྒྱུ་མཚན་གང་ཡིན་ཞེ་ན། སྐལ་ལྡན་གྲགས་པས་འདི་རྒྱུད་རྒྱས་པ་འབུམ་སྡེ་ལས་བཏུས་ལ། དེར་འདི་སྐད་སོགས་སྨོས་པས་དེའི་རྒྱུད་ཕྱི་མ་འདིར་དེ་མ་སྨོས་ཞེས་འདོད་པ་དང༌། སྟོན་པ་མི་གནས་པའི་མྱ་ངན་
ལས་བསྟན་པའི་ཕྱིར་མ་སྨོས་ཞེས་འདོད་པ་དང༌། བསྟན་དུ་མེད་པའི་ཆོས་ཉིད་ལ་བསྟན་བྱ་དང་སྟོན་པ་པོ་གཅིག་ཏུ་བསྟན་པའི་ཕྱིར་མ་སྨོས་པར་འདོད་པ་དང་འདི་སྐད་སོགས་མེད་པར་མཚན་བརྗོད་བཞིན་དུ་ཐེག་པ་ཆེན་པོ་སྟོན་པར་མཛད་དོ། །ཞེས་འདོད་
པའི་གཞན་ལུགས་བཞི་བཀོད་ནས། རང་ལུགས་ནི་དང་པོའི་སངས་རྒྱས་རྣམས་ནི་རྒྱུན་ཆད་པ་མི་མངའ་བའི་ཕྱིར། ཆོས་ཀྱི་རྣམ་གྲངས་འདི་ནི་ཐོག་མ་མེད་པའི་རྒྱུན་ཅན་ཡིན་ཏེ། ཤཱཀ་ཐུབ་ལས་སྔ་བར་གནས་ཏེ། །སངས་རྒྱས་བྱེ་བ་དཔའ་བོ་ནི། །བྱེ་བ་

ཉིད་ཀྱིས་ལེགས་པར་གསུངས། །ཞེས་བཤད་པ་ལྟ་བུའོ། །དེའི་དོན་ནི་དུས་ཀྱི་དབང་གིས་སྲེག་པའི་བསྐལ་པ་ལ་སོགས་པས། ཤེར་ཕྱིན་ལ་སོགས་པ་ནུབ་པ་ན་ཤཱཀྱ་ཐུབ་པས་ཡང་གསུངས་སོ། །བདེ་མཆོག་ནི་དེ་ལྟར་མ་ཡིན་ཏེ་
སངས་རྒྱས་ཀྱི་ཞིང་བརྗོད་དུ་མེད་པ་རྣམས་ནི་རྒྱུན་མི་འཆད་པ་ཉིད་ཀྱིས་ཉམས་སུ་བླངས་ནས་གནས་པའི་ཕྱིར་རོ་ཞེས་ཟེར་རོ། །འདོད་པ་དང་པོ་ལ་བོད་ཁ་ཅིག་གིས་ཀྱཻ་རྡོར་འབུམ་ལྔའི་རྒྱུད་རྒྱས་པ་ལས་བསྡུས་ཏེ་ལོགས་སུ་བསྟན་པ་བརྟག་གཉིས་
ལ་འདི་སྐད་སོགས་གསུངས་པ་ལྟར། འབུམ་དུ་བརྗོད་པ་ལས་བསྡུས་ཏེ་ལོགས་སུ་བསྟན་པའི་རྒྱུད་འདི་ལ་ཡང་སྨོས་ན་འགལ་བ་ཅི་ཡོད་ཅེས་སུན་འབྱིན་ནོ། །དེ་ལ་རྒྱུད་རྒྱས་པ་ལས་བསྡུས་པའི་བསྡུས་རྒྱུད་ཡིན་པ་ཙམ་རྒྱུ་མཚན་དུ་བྱས་ནས། རྒྱས་
པ་ལས་ལོགས་སུ་འདི་སྐད་སོགས་མ་བསྟན་པར་འདོད་ན་སྐྱོན་དེ་འཇུག་ཀྱང་དེ་ཙམ་རྒྱུ་མཚན་དུ་བྱེད་པ་མིན་ནོ། །འོ་ན་ཅི་ཞེ་ན། རྒྱུད་ཀྱི་ཐོག་མ་ནས། དེ་ནས་གསང་བ་བཤད་པར་བྱ། །ཞེས་དེ་ནས་ཀྱི་སྒྲ་ཐོག་མར་འབྱུང་བ་རྒྱུད་སྔ་མའི་འཕྲོ་འདི་འདྲ་
བའི་རྒྱུད་བསྡུས་པ་ལས། འདི་སྐད་སོགས་མ་བསྟན་ཞེས་པའི་དོན་ཡིན་གྱི། རྒྱུད་རྒྱས་པ་ལས་བསྡུས་པའི་རྒྱུད་ཡིན་ན། འདི་སྐད་སོགས་མི་སྨོས་པ་ཡིན་ནོ་ཞེས་འདོད་པ་མིན་ནོ། །ལྭ་བ་པའི་འགྲེལ་བ་ལས་ཀྱང་དེ་ནས་ཀྱི་ཚིག་གིས་རྒྱུད་སྔ་
མའི་མཐའ་ཅན་དུ་བསྟན་པར་གསུངས་སོ། །དེས་ན་ལུགས་འདི་ལ་ཡང་སྔར་བཞིན་དུ་འགོག་པ་ནི་ཕྱོགས་སྔ་མ་མ་ལོངས་པར་བཀག་པ་ཡིན་ནོ། །ཡང་བོད་ཁ་ཅིག་ལྭ་བ་པས་བདེ་མཆོག་རྩ་རྒྱུད་འབུམ་ཕྲག་གསུམ་པར་འདི་སྐད་བདག་ཐོས་

སྨོས། འདི་དེ་ལས་བསྡུས་པའི་ཕྱི་མ་ཡིན་པས་མ་སྨོས། ཞེས་ཟེར་བ་མི་འཐད་དེ། དྲི་མེད་འོད་ལས་རྩ་རྒྱུད་རྒྱས་པ་ནི་འདི་སྐད་བདག་ཐོས་མེད་པར་བཤད་པའི་ཕྱིར་རོ། །ཞེས་འདི་སྐད་བདག་ཐོས་ཡོད་པའི་རྒྱུད་རྒྱས་པ་ལས་བསྡུས་པའི་ཕྱི་མ་ཡིན་
པས། འདིར་འདི་སྐད་བདག་ཐོས་མ་སྨོས་པར་བཤད་པ་ནི། སྔར་བཤད་པ་ལྟར་ཕྱོགས་སྔ་མ་གཏན་ནས་མ་ལོངས་པ་ཡིན་ལ། དྲི་མེད་འོད་ལས་མངོན་བརྗོད་འབུམ་ཕྲག་གཅིག་པ་ལ་འདི་སྐད་བདག་ཐོས་སོགས་མེད་པར་བཤད་པ་དང༌། མངོན་
བརྗོད་འབུམ་ཕྲག་གསུམ་པ་ལ་ཡོད་པར་བཤད་པ་གཉིས་ལ་འགལ་མེད་པའི་ཕྱིར་ཏེ། རྒྱུད་རྒྱས་པ་ལ་མི་འདྲ་བ་གཉིས་ཡོད་པའི་ཁུངས་རྣམས་བཤད་ཟིན་ཏོ། །དེས་ན་ལྭ་བའི་ན་བཟའ་ཅན་ལྟ་བུའི་རྒྱ་གར་གྱི་གྲུབ་ཆེན་ལ་སྐྱོན་འཛིན་པ་ནི་
ཤིན་ཏུ་མི་རིགས་པ་ཆེན་པོའོ། །རྒྱུད་བསྡུས་པ་འདི་ལ་ཡང་འདི་སྐད་བདག་ཐོས་སོགས་ཀྱི་ཚིག་གསལ་པོ་མེད་པ་ཡིན་གྱི། མི་གསལ་བའི་ཚུལ་གྱིས་ཡོད་པར་བཅོམ་ལྡན་འདས་ཉིད་ཀྱིས་གསུངས་ཏེ་འཆད་པར་འགྱུར་རོ། །འདོད་པ་གཉིས་པ་
ཡང་མི་འཐད་དེ། མཚན་ཉིད་ཀྱི་མདོ་སྡེའི་ཕྱོགས་ལ་འདི་སྐད་བདག་ཐོས་སོགས་སྟོན་པ་མྱང་ངན་ལས་འདས་རྗེས་སུ་སྡུད་པ་པོས་སྡུད་པར་བཤད་ཀྱང༌། འདིར་བཤད་རྒྱུད་རྡོ་རྗེ་འཕྲེང་བ་དང་དགོངས་པ་ལུང་སྟོན་སོགས་ལས་གསུངས་པ་ལྟར།
སྟོན་པ་ཉིད་ཀྱིས་འདི་སྐད་བདག་ཐོས་སོགས་ལ་བཤད་པ་མཛད་པས། མྱ་ངན་ལས་འདས་རྗེས་སུ་བསྡུས་པས་མ་ཁྱབ་པའི་ཕྱིར་དང༌། སྟོན་པ་མི་གནས་པའི་མྱང་ངན་ལས་འདས་པ་བརྙེས་པར་སྟོན་པ་གསང་འདུས་སོགས་ཀྱིའང་ལུགས་

ཡིན་པས།    དེ་རྣམས་ལ་ཡང་འདི་སྐད་སོགས་མི་སྟོན་པར་ཐལ་བའི་ཕྱིར་རོ། །འདོད་པ་གསུམ་པ་ཡང་མི་འཐད་དེ། ཀྱཻ་རྡོར་ལས། འཆད་པ་པོ་ང་ཆོས་ཀྱང་ང༌། །ཞེས་གསུངས་པས་དེར་ཡང་འདི་སྐད་སོགས་མི་སྟོན་པར་འགྱུར་རོ། །འདོད་པ་
བཞི་པ་ཡང་མི་འཐད་དེ། འདི་སྐད་སོགས་མེད་པར་བཤད་པ་མཚན་བརྗོད་དང་འདྲའོ་ཞེས་བསྟན་པ་ན། དེར་ཡང་དོགས་པ་དེ་འཇུག་པས་བརྒལ་བ་ཉིད་ལན་དུ་སོང་བའི་ཕྱིར་རོ། །རང་ལུགས་བཞག་པ་ཡང་མི་འཐད་དེ། ཤཱཀ་ཐུབ་ལས་སྔ་བའི་གསུང་རབ་
ལ་འདི་སྐད་སོགས་མེད་པར་སྒྲུབ་མི་ནུས་པའི་ཕྱིར་དང༌། སངས་རྒྱས་བྱེ་བ་སོགས་ཀྱིས་གསུངས་པ་འདི་སྐད་སོགས་ཡོད་པའི་རྒྱུད་དུ་མ་ལ་ཡང་ཡོད་པའི་ཕྱིར་དང༌། ཕྱོགས་བཅུའི་ཞིང་མཐའ་ཡས་པར་ཉམས་སུ་ལེན་པ་རྒྱུན་མ་ཆད་དུ་ཡོད་པ་མངོན་
བརྗོད་དང༌། སྡོམ་འབྱུང་དང་ཤེར་ཕྱིན་གྱི་མདོ་ལ་སོགས་པ་ལ་ཡང་ཡོད་པའི་ཕྱིར། དེ་རྣམས་ལ་ཡང་འདི་སྐད་སོགས་མ་སྨོས་པར་འགྱུར་རོ། །གཉིས་པ་ལ་གསུམ། ལེའུ་དང་པོས་རྒྱུད་དོན་ཀུན་མདོར་བསྟན། ལྷག་མ་ཞེ་དགུས་དོན་དེ་རྒྱས་པར་བཤད། 
ལེའུ་ང་གཅིག་པས་སྔ་མ་རྣམས་ཀྱི་དོན་བསྡུས་ཏེ་བསྟན་པའོ། །དང་པོ་ལ་གཉིས། གཞུང་དངོས་དང༌། ལེའུའི་མཚན་བསྟན་པའོ། །དང་པོ་ལ་བཞི། གསང་བ་བཤད་པར་དམ་བཅའ་བ། གསང་བ་ཉན་པར་བསྐུལ་བ། ལམ་གྱི་གསང་བའི་བགྲོད་པ་རྫོགས་
པར་བྱེད་པའི་ཐབས། གསང་བ་སྒྲུབ་པའི་གནས་བསྟན་པའོ། །དང་པོ་ནི། དེ་ནས་ཞེས་པ་ལ་སྐད་དོད་ཨཱ་ཐ་ཞེས་པ་ཡོད་ལ། དེ་ལ་ནཱ་རོ་པས་ཚུལ་བཞིར་བཤད་དེ། རྩ་རྒྱུད་སྔ་མ་རྫོགས་ནས་དེའི་ཕྱི་མའི་རྒྱུད་འཆད་པའི་སྐབས་སྦྱོར་བ་སྟེ་ཡི་གེའི་དོན་

ནོ། །ཨཱ་ལ་ཡི་གེ་བསྣན་པས་ཨ་ཀཱ་རོ་མུ་ཁཾ་སརྦ་དྷརྨ་ཎཾ་ཞེས་པ་ནི་ཆོས་ཐམས་ཅད་རང་བཞིན་གྱིས་སྐྱེ་བ་མེད་པ་རྟོགས་པའི་ཡེ་ཤེས་ཀྱི་ཚོགས་དང༌། དེའི་ཟླ་སྟོབས་ཀྱིས་ཐ་ནི་བསོད་ནམས་ཀྱི་ཚོགས་ཏེ་སྤྱིའི་དོན་ནོ། །ཨཱ་ཤེས་རབ་ཀྱི་པདྨ་དང༌། ཐ་ཐབས་
ཀྱི་རྡོ་རྗེ་ནི་སྦས་པ་སྟེ། སྦས་པའི་ནང་ནས་འདོད་ཆགས་ཆོས་སྦས་སོ། །ཨཱ་ནི་རྣམ་པར་དག་པའི་ཤེས་རབ་དང༌། ཐ་ནི་དམིགས་པ་མེད་པའི་སྙིང་རྗེ་བདེ་བ་ཆེན་པོ་སྟེ་མཐར་ཐུག་པའོ། །གཞན་ཡང་ཨཱ་ཐ་ཞེས་པ་དོན་བཞི་ལ་འཇུག་སྟེ། བཀྲིས་པ་དང༌།
ཚིག་ཕྲད་ཀྱི་དོན་དང༌། དེ་མ་ཐག་པའི་དོན་དང༌། དབང་དུ་བྱ་བའི་དོན་ཏེ། དང་པོ་ནི་འདི་ལ་འཇུག་པ་རྣམས་བཀྲ་ཤིས་པར་བྱེད་པའོ། །གཉིས་པ་ནི་དེ་ནས་བཅོམ་ལྡན་འདས་མྱ་ངན་འདས་པའི་དུས་དེ་ཉིད་ན་ཞེས་བྱ་བ་ལྟ་བུ་སྟེ། འདི་ནི་
རྒྱུད་རྒྱས་པ་གསུངས་པ་དེ་ནས་བསྡུས་པ་གསུངས་པ་ན་འདི་ལྟར་བཤད་ཅེས་པའོ། །གསུམ་པ་ནི་དེ་ནས་དེ་མ་ཐག་ཏུ་སོམ་ཉི་ཐམས་ཅད་རྣམ་པར་བཅད་ནས་ཞེས་བྱ་བ་ལ་སོགས་པ་ལྟ་བུ་སྟེ། འདིར་ནི་རྩ་རྒྱུད་རྒྱས་པ་གསུངས་པའི་དེ་ནས་ཏེ། དེ་མ་ཐག་
ཏུ་འདི་གསུངས་ཞེས་བར་མ་ཆད་པ་གསལ་བར་བྱེད་དོ། །བཞི་པ་རྒྱུད་དབུ་ཞབས་ཐམས་ཅད་སྟོང་པ་དང་སྙིང་རྗེ་དབྱེར་མེད་པའི་དབང་དུ་བྱས་པར་སྟོན་ཏེ། འདིར་བཤད་པ་བཞི་ག་སྦྱར་རོ། །ཐེག་པ་འདིའི་རིགས་མེད་པ་རྣམས་ལ་གསལ་བར་མ་བྱས་
པས་ན་གསང་ཆེན་ནོ། །གསལ་བར་མི་བྱེད་པའི་རྒྱུ་མཚན་ཡང་སྦ་བར་འོས་པ་ཡིན་ལ། དེ་ཡང་བདུན་ཏེ། གསང་བ་དེ་ཉིད་ཡུལ་དང་ནི། གསང་བ་རྒྱས་པའི་འཁོར་ལའོ། །གསང་བ་སྦས་པ་བདེན་པ་སྟེ། གསང་བ་གསང་བའི་པདྨའོ། །གསང་བ་ས་བོན་

གྱིས་དགའ་བ། །གསང་བ་ཐམས་ཅད་འདུས་པ་སྟེ། གསང་བ་བར་ཆད་མེད་བདེའོ། །ཞེས་ལྭ་པ་བའི་འགྲེལ་བར་དྲངས་ཏེ། ཅུང་ཟད་ཙམ་མ་གཏོགས་པ་ཁ་སྦྱོར་ཕྱི་མ་ནས་ཀྱང་དེ་བཞིན་དུ་བཤད་དོ། །དེ་རྣམས་ཀྱི་དོན་ལ། དང་པོ་
ནི་ཤེས་རབ་ཀྱི་ཡུལ་དེ་ཁོ་ན་ཉིད་དང༌། གཉིས་པ་ནི་ལྷའི་འཁོར་ལོ་དང༌། གསུམ་པ་ནི་ཁ་སྦྱོར་ཕྱི་མ་ལས། གསང་བ་ནི་དམ་པའི་དངོས་པོ་སྦས་པའོ་ཞེས་གསུངས་པས་སྦས་པ་མཆོག་རྣམས་སོ། །བཞི་པ་ནི་རྩ་བའི་འཁོར་ལོ་ལ་པདྨར་བཤད་པ་དང༌། ཕྱག་རྒྱའི་
པདྨ་དང༌། ལྔ་པ་ནི་སྦྱི་བོའི་ས་བོན་ཧཾ་ལས་བྱང་སེམས་འཛགས་པ་ལས་སྐྱེས་པའི་དགའ་བ་དང༌། དྲུག་པ་ནི་རྡོ་རྗེ་དང་པདྨ་སོགས་ཀྱི་གསང་བ་རྣམས་འདུས་པ་དང༌། བདུན་པ་ནི་ཡུལ་དེ་ཁོ་ན་ཉིད་དང་ཡུལ་ཅན་གཉིས་བར་དུ་ཆད་པ་མེད་པ་རོ་གཅིག་
ཏུ་ཞུགས་པའོ། །སློབ་དཔོན་ཀོང་ཀ་ན་པ་བསང་བ་ཁྱད་པར་གྱི་གཞིར་བྱས་ནས། ཤྲཱི་ཧེ་རུ་ཀ་ཞེས་པའི་རྐང་པ་བཞི་དེའི་ཁྱད་པར་གྱི་ཆོས་སུ་སྦྱར་རོ། །བཤད་པ་དེ་གཉིས་དང་བླ་མ་རྣམས་འདིའི་གསང་བ་ལ་ལམ་དང་འབྲས་བུའི་གསང་བ་
གཉིས་ལ་སྦྱོར་བར་བཤད་པ་ལ་ནི་དོན་མི་མཐུན་པ་མེད་དོ། །དེ་འདྲ་བའི་གསང་བ་བཤད་པར་བྱའོ་ཞེས་དམ་བཅས་པ་ལ་འཆད་བྱེད་ཀྱི་གཞུང་ཇི་ལྟ་བུ་སྙམ་ན། རྩ་རྒྱུད་རྒྱས་པ་ལས་བཏུས་པའི་གཞུང་མདོར་བསྡུས་པ་སྟེ། དེ་ཡང་དོན་ནི་བསྡུས་
པ་མིན་གྱི་རྒྱས་པའོ། །ཞེས་མིན་རྒྱས་པའི་དོན་དུ་བཤད་དོ། །རྩ་རྒྱུད་གང་ལས་ན་ལང་ཀ་རྒྱས་བཟང་དང་དཔའ་བོ་རྡོ་རྗེ་སོགས་ཀྱིས་ནམ་མཁའ་དང་མཉམ་པའི་རྒྱུད་འབུམ་པ་ལས་བཏུས་པར་འཆད་དོ། །ཀུན་སྤྱོད་ལས་ནི་རྒྱུད་འདི་གང་ལས་

བཏུས་པའི་རྩ་རྒྱུད་འབུམ་པ་དང༌། ནམ་མཁའ་དང་མཉམ་པ་གཉིས་སོ་སོར་གསུངས་སོ། །ལྭ་བ་པས་རྩ་རྒྱུད་འབུམ་ཕྲག་གསུམ་པ་ལས་བཏུས་པར་བཤད་པ་མཁའ་འགྲོ་རྒྱ་མཚོ་དང་མཐུན་ནོ། །དཔེ་ཁ་ཅིག་ལས། དེ་ནས་དེ་ལས་གསང་བ་བཤད། །
ཅེས་པ་ལྟར་ན་རྒྱུད་རྒྱས་པ་དེ་ལས་བཏུས་ཏེ་འཆད་ཅེས་པའོ། །ཡང་ཁ་ཅིག་ལས། དེ་ནས་དེ་ཕྱིར་གསང་བ་བཤད། །ཅེས་པ་ལྟར་ན་ཞུ་བ་པོས་ཞུས་པ་དེའི་ཕྱིར་རམ་ཆེད་དུ་བཤད་ཅེས་པའོ། །གཉིས་པ་ལ་གཉིས། མཉན་བྱའི་གསང་བ་དང༌།
དེ་ཉན་པར་བསྐུལ་བ་ལ་དངོས་སོ། །དང་པོ་ལ་གཉིས། གསང་བ་རྣམ་པར་བཞག་པ་བསྡུས་ཏེ་བསྟན་པ་དང༌། རྣམ་པར་བཞག་པ་དེ་ཅུང་ཟད་རྒྱས་པར་བཤད་པའོ། །དང་པོ་ལ་གཉིས། དྲང་བའི་དོན་དང༌། ངེས་པའི་དོན་དུ་བཤད་པའོ། །
དང་པོ་ནི། སྒྲུབ་པ་པོ་བདག་ཉིད་ཤྲཱི་སྟེ་དཔལ་ཧེ་རུ་ཀ་ཞལ་ཕྱག་གི་རྣམ་པ་ཅན་དུ་བྱས་པ་དང༌། རིག་མ་རྡོ་རྗེ་ཕག་མོར་བྱས་པ་གཉིས་ཡང་དག་པར་སྦྱོར་བའི་ལྷའི་སྐུ་ཕྱག་རྒྱ་ཆེན་པོའི་མཚན་ཉིད་ཅན་གཙོ་བོ་ཡབ་ཡུམ་དང༌། དེའི་
འཁོར་ཕུན་སུམ་ཚོགས་པ་ལ་མཁའ་འགྲོ་མ་ནི་སྙིང་པོའི་རྣལ་འབྱོར་མ་བཞི་ལ་སོགས་པ་རྣལ་འབྱོར་མ་སོ་དྲུག་དང༌། དེས་མཚོན་ནས་དཔའ་བོ་ཉེར་བཞི་སྟེ་དྲ་བ་ནི་དེ་རྣམས་ཀྱི་ཚོགས་སོ། །སཾ་བ་རའི་སཾ་མམ་ཤཾ་ནི་བདེ་བ་དང༌། བ་ར་ནི་
མཆོག་སྟེ་བདེ་བ་མཆོག་ལ་བཤད་པས་འཁོར་དེ་རྣམས་སྐད་ཅིག་རེ་རེ་ལ་བདེ་བས་མཉེས་པའི་ཕྱིར་རོ། །རྐང་པ་ཐ་མ་འཁོར་ལ་སྦྱོར་བ། ལྭ་བ་པའི་བཤད་པ་འདི་བླ་མ་སྔ་མའི་བཤད་སྲོལ་ལ་ཡང་སྦྱར་ན་ལེགས་ཏེ། འདི་ནི་གསང་བ་

བསྐྱེད་རིམ་ལ་སྦྱར་བའོ། །གཉིས་པ་ནི། ཤྲཱི་ཧེ་རུ་ཀ་ཡང་དག་སྦྱོར་ཞེས་སོགས་ཀྱི་གཞུང་འདི་འདྲའི་རིགས་རྣམས་རྩ་རྒྱུད་ཀྱི་འགྲེལ་བ་གཞན་རྣམས་ནས། དང་པོར་སྲོག་དྷཱུ་ཏཱིར་འཛུད་པའི་ཐབས་རྣམས་ལ་སྦྱར་བའི་ངེས་
དོན་གྱི་བཤད་པ་ཕལ་ཆེར་མི་འབྱུང་བ་ནི། དཔའ་བོ་རྡོ་རྗེའི་འགྲེལ་པ་ལས། རྫོགས་པའི་རིམ་པའོ། །འདིར་ཁྱད་པར་ཡོད་པ་རྣམས་ནི་མ་བྲིས་ཏེ། བླ་མ་ལ་མི་ལྟོས་པ་དང༌། གདམས་ངག་ཆེན་པོ་བསྲུང་བའི་ཕྱིར་རོ། །དེའི་ཕྱིར་རྟོག་པ་སྔོན་དུ་སོང་
བས་བླ་མ་མཉེས་པར་བྱས་ལ། དཔལ་ཧེ་རུ་ཀ་མངོན་པར་བརྗོད་པའི་རྗེས་སུ་འབྲང་བ་རྟོགས་པར་བྱའོ། །ཞེས་འབྱུང་བ་ལྟར་དེ་རྣམས་ཀྱི་མན་ངག་ལོགས་སུ་ཤེས་པར་བྱ་བ་ལ་བསམས་སོ། །ནཱ་རོ་པའི་བཤད་སྲོལ་འདི་ལ་གཞུང་རྣམས་ཀྱི་
རྫོགས་རིམ་ཡང་རྒྱུད་ཀྱི་བཤད་པའི་སྐབས་སུ་རགས་རིམ་རེ་འབྱུང་བ་ལྟར་གཞན་དུ་ཡང་འབྱུང་སྟེ། འདིར་ནི་དེའི་ལུགས་ལྟར་འཆད་དོ། །བླ་མ་ཁ་ཅིག་ཤྲཱི་ལ་སོགས་པའི་ཡི་གེ་བཞི། རྩ་འཁོར་བཞི་དང༌། དགའ་བ་བཞི་
དང༌། རྣལ་འབྱོར་བཞི་དང༌། དབང་བཞི་ལ་སོགས་པ་དུ་མ་ཞིག་ལ་སྦྱོར་མོད། མན་ངག་གི་བཤད་པ་ལ་ཡང་དེའི་བཤད་པ་ཐམས་ཅད་ལ་གཞུང་ཚད་ལྡན་གྱི་ཁུངས་མི་དགོས་ཀྱང༌། དོན་གྱི་གཙོ་བོ་རྣམས་ལ་གཞུང་གི་ཁུངས་མེད་
པའི་འདོད་པས་ཀུན་བཏགས་པ་ལ་མན་ངག་གི་བཤད་པར་བྱས་ན། བཤད་པ་ལྟར་སྣང་ཐམས་ཅད་ལ་ཡང་རང་གི་བརྒྱུད་པ་སངས་རྒྱས་ནས་དེད་པ་མན་ངག་ཡིན་ཞེས་འཆད་པར་སྣང་བས། རྣམ་པར་དབྱེ་བ་འབྱེད་མི་

ནུས་པས་ཆོས་ཡང་དག་ནུབ་པའི་རྐྱེན་དུ་འགྲོ་བའི་ཕྱིར་སྤང་པར་བྱའོ། །ཡང་རྒྱུད་དང་འགྲེལ་བའི་ཁུངས་ཡོད་དུ་ཆུག་ཀྱང༌། དེ་རྣམས་འདུག་ཚད་ནས་གཡབས་པའི་བཤད་པ་ལ་ཡང་ཧ་ཅང་བཤད་པའི་སྐྱོན་ཡོད་པས་འཚམ་པ་རེ་བཤད་
པར་བྱའོ། །འདིར་བླ་མ་མ་དོས་ཧེ་རུ་ཀ་དཔྱིད་དང་ཕག་མོ་ཐིག་ལེར་བྱས་པའི་སྟེང་ནས་རིམ་པ་བཞི་པ་དང་སྦྱོར་བ་ལེགས་པས་དེ་ལྟར་བཤད་ན། བཤད་རྒྱུད་ཁ་སྦྱོར་ཐིག་ལེ་ལས་གསུངས་པ་ལྟར། དཔྱིད་ཐིག་ཏུ་ཡང་བཤད་པ་ན། ཤྲཱི་
ཧེ་རུ་ཀ་ནི་སྙིང་གའི་རྩ་འཁོར་གྱི་དབུས་སུ། མགོ་ཐུར་བསྟན་གྱི་ཧཱུཾ་སྟེ་བསན་ཏ་ཞེས་པའི་དཔྱིད་དོ། །ཕག་མོ་ནི་ལྟེ་བའི་རྩ་འཁོར་གྱི་དབུས་ཀྱི་གཏུམ་མོ་ཁྲག་གི་ཐིག་ལེ་ཨཾ་ཡིག་སྟེ། ཏི་ལ་ཀ་ཞེས་པའི་ཐིག་ལེའོ། །རྩ་འཁོར་དེ་གཉིས་སྟེང་མ་ཐུར་
བསྟན་དང་འོག་མ་གྱེན་བསྟན་དུ་ཁ་སྦྱོར་གྱི་རྣམ་པར་ཡོད་པ་ནི། དེ་གཉིས་ཡང་དག་པར་སྦྱོར་བའོ། །དེ་ལྟར་བཤད་པ་དེ་དང་བཤད་རྒྱུད་ལ་བརྟེན་ནས་མགྲིན་པའི་རྩ་འཁོར་གྱི་ཨོཾ་ཡིག་དང༌། སྤྱི་བོའི་རྩ་འཁོར་གྱི་ཧཾ་ཡིག་གཉིས་སྟེང་དང་འོག་ཏུ་སྦྱོར་
བ་ཡང་གོ་བར་ནུས་པས། རྐང་པ་དང་པོས་རྒྱུད་ཀྱི་རིམ་པ་སྟོན་ནོ། །མཁའ་འགྲོ་མ་ནི་རྩ་སོ་དྲུག་དང་དྲ་བ་ནི་རྩའི་ཚོགས་སོ། །རྩ་དེ་དག་གི་ནང་ནས་རྒྱུ་བའི་རླུང་གིས་བསྐུལ་བའི་བྱང་སེམས་བབ་པ་ལས་སྐྱེས་པའི་ཡེ་ཤེས་ནི་སྡོམ་པ་ཞེས་པ་བདེ་བའི་
མཆོག་གོ། དེ་ལྟར་ཡང་དེ་ཉིད་གསལ་བ་ལས། རྣལ་འབྱོར་མ་རྩ་སུམ་ཅུ་དྲུག །རྩ་ནི་མགོ་ལས་སྐྱེས་ཞེས་བརྗོད། །དེ་ཡིས་བསྐུལ་བའི་ཡེ་ཤེས་ནི། །མཆོག་ཏུ་དགའ་བའི་ངོ་བོ་སྟེ། །ཞེས་གསུངས་སོ། །གཞན་ཡང་དེ་ཁོ་ནར་ཆོས་རྣམས་རྒྱུས་སྟོང་པའི་

ཧེ་དང༌། རང་གི་ངོ་བོ་ཉམས་པ་སྟེ་དེས་སྟོང་པའི་རུ་དང༌། གནས་གང་དུ་ཡང་མི་གནས་པའི་ཀ་སྟེ། དེ་འདྲ་བའི་སྟོང་པ་ཉིད་དང་ཤྲཱིའི་དོན་བདེ་བ་ཆེན་པོའི་ཡེ་ཤེས་གཉིས་ཡང་དག་པར་སྦྱོར་བ་ནི། ཤྲཱི་ཧེ་རུ་ཀ་ཡང་དག་སྦྱོར་གྱི་དོན་
ཡིན་ཏེ། དེ་ཉིད་གསལ་བ་ལས། ཧེ་ནི་རྒྱུ་དང་བྲལ་བ་སྟེ། །རུ་ནི་ངོ་བོ་ཉམས་པས་སོ། །ཀ་ནི་གང་ནའང་མི་གནས་པ། །ཤྲཱི་ནི་གཉིས་སུ་མེད་པར་གནས། །ཞེས་གསུངས་སོ། །ཤྲཱི་ཧེ་རུ་ཀ་ཡང་དག་སྦྱོར་གྱི་དོན་གཞན་ཡང་དེ་ཉིད་གསལ་བ་ལས། ཤྲཱི་ཞེས་
བྱ་བ་བྷ་གར་བརྗོད། །ཧེ་རུ་ཀ་ནི་སེམས་ཞེས་བྱ། །མཁའ་དབྱིངས་གནས་པ་དེ་ཉིད་དེ། །ཤྲཱི་ཧེ་རུ་ཀ་ཞེས་བྱར་བརྗོད། །རྒྱུད་བྱེད་པ་ནི་ཡེ་ཤེས་ཏེ། །དེ་ལས་སྐྱེས་པ་ཞེས་བྱ་སྟེ། །རྣལ་འབྱོར་མ་རྣམས་ལེགས་འདུས་པའི། །ཛཱ་ལ་དྷ་ར་དཔལ་གནས་སུའོ། །ཞེས་
གསུངས་སོ། །དེ་དག་གི་དོན་ནི་བྷ་ག་སྟེ་དེ་ཡང་གང་ལ་བརྟེན་ནས་བྱང་ཆུབ་ཀྱི་སེམས་འབབ་པའི་གནས་སོ། །ཤྲཱི་ནི་དཔལ་ཡིན་ལ་དཔལ་གྱི་གནས་ནི་བྷ་ག་སྟེ། རྣལ་འབྱོར་མ་སྟེ་རྩ་རྣམས་ལེགས་པ་འདུས་པའི་གནས་ནང་གི་ཡུལ་ཉེར་བཞིའི་ཡ་གྱལ་སྤྱི་
གཙུག་ཛཱ་ལ་དྷ་ར་སྟེ། གནས་འདིའི་ཧཾ་ཡིག་ལས་བྱང་སེམས་འབབ་པའི་ཕྱིར་རོ། །དེ་ལྟར་ཡས་བབས་ཀྱི་དུས་སུ་ཐོག་མར་དེ་ནས་བྱང་སེམས་འབབ་པའི་ཕྱིར་དང༌། མས་བརྟན་གྱི་དུས་སུ་དེར་བྱང་སེམས་བརྟན་ན་བདེ་བ་བརྟན་པའི་ཕྱིར་ན་དཔལ་གྱི་གནས་
ཞེས་བྱའོ། །ཧེ་རུ་ཀ་བྱང་ཆུབ་ཀྱི་སེམས་ལ་བཤད་པ་ཀུན་རྫོབ་པ་ལ་བྱས་ན་ཀུནྡ་ལྟ་བུ་ཡིན་ལ། དེ་དང་སྦྱོར་བ་ནི་དེ་རྩ་འཁོར་གྱི་ལྟེ་བར་སྦྱར་བ་ལས་དགའ་བ་རྣམས་སྐྱེ་བའོ། །དོན་དམ་པ་ལ་བྱས་ན་བདེ་བ་ཆེན་པོ་སྟེ་དེ་དང་ནམ་མཁའི་དབྱིངས་སྟོང་པ་

ཉིད་གཉིས་སྦྱོར་བ་ནི་ཡང་དག་སྦྱོར་གྱི་དོན་ནོ། །རྒྱུད་བྱེད་པ་སྟེ་མཛད་པ་པོ་ལ་ཧེ་རུ་ཀ་ཞེས་ཟེར་བའི་ངེས་དོན་ནི་ལྷན་ཅིག་སྐྱེས་པའི་ཡེ་ཤེས་སོ། །དེ་ནི་ཤྲཱིའི་དོན་བྷ་ག་ལས་སྐྱེས་པའོ། །རྐང་པ་གཉིས་རྫོགས་རིམ་ལ་སྦྱར་བའི་རྐང་པ་དང་པོ་ལ་བཤད་པ་
གསུམ་ཡོད་པའི་དང་པོ་དང༌། གསུམ་པའི་ཧེ་རུ་ཀའི་ཕྱོགས་གཅིག་དང༌། ཤྲཱི་ན་རྫོགས་རིམ་པའི་བདེ་ཆེན་འདྲེན་པའི་ཐབས་དང༌། བཤད་པ་གཉིས་པ་དང་གསུམ་པའི་ཧེ་རུ་ཀའི་ཕྱོགས་གཅིག་དང༌། རྐང་པ་ཐ་མའི་བཤད་པས་ནི་ཐབས་དེས་
དྲངས་པའི་བདེ་བ་དང་སྟོང་པ་སྦྱར་བའི་བདེ་སྟོང་དབྱེར་མེད་བསྟན་ཏོ། །ཧེ་རུ་ཀ་དང་རྡོ་རྗེ་ཕག་མོ་སོགས་ཞལ་ཕྱག་གི་རྣམ་པ་ཅན་དུ་བྱུང་བ་ཐམས་ཅད། ཡང་ན་བསྐྱེད་རིམ་ལ་སྦྱོར་ཡང་ན་འབྲས་བུའི་སྐབས་ལ་སྦྱར་ནས། རྫོགས་རིམ་ལ་མི་སྦྱོར་བ་
ནི་བསྐྱེད་རིམ་པས་ལྷ་སྐྱེད་པ་སྔགས་སྐུ་དང༌། རྫོགས་རིམ་པས་ལྷ་སྐྱེད་པ་ཡེ་ཤེས་ཀྱི་སྐུ་གཉིས་ཀྱི་ཁྱད་པར་དང༌། རྟོག་པས་བཏགས་ནས་ལྷའི་སྐུ་སྐྱེད་པ་དང༌། བཏགས་པ་མིན་པར་རླུང་སེམས་ཙམ་ལས་དོན་ལ་ལྷ་སྐུར་སྐྱེས་པའི་ཁྱད་པར་རྣམས་
ལེགས་པར་མ་ཕྱེད་པསའི་སྐྱོན་དུ་སྣང་ངོ༌། །དེས་ན་བཤད་རྒྱུད་ལས། བསྐྱེད་པའི་རྣལ་འབྱོར་དཀྱིལ་འཁོར་བསྒོམ། །རྟུལ་འབྲིང་དག་གིས་བསམ་པར་བྱ། །རྣོན་པོ་སྐད་ཅིག་རྣམ་པ་ཡིས། །སེམས་ཙམ་ཉིད་ཀྱི་དཀྱིལ་འཁོར་ཏེ། སྐད་ཅིག་རྣམ་པའི་རྣལ་འབྱོར་གྱིས། །རྫོགས་པའི་
རིམ་པ་བསྒོམ་པར་བྱ། །ཁམས་གསུམ་རང་བཞིན་གཞལ་ཡས་ཁང༌། །སྲོག་ཆགས་རྣམས་ནི་དཀྱིལ་འཁོར་པ། །སྐད་ཅིག་རྣམ་པའི་རྣལ་འབྱོར་གྱིས། །དེ་དབུས་དཀྱིལ་འཁོར་བདག་པོའོ། །ཞེས་དང༌། དེ་བཞིན་ཉིད་རྒྱས་བཏབ་འཁོར་ལོ། །མཁའ་བཞིན་སྟོང་ཉིད་དེ་བཞིན་ནོ། །

བདག་མེད་དང་ནི་དེ་བཞིན་ཉིད། །སྣ་ཚོགས་ཐབས་དང་སྙིང་རྗེའི་སྟོབས། །ཟུང་འཇུག་གཉིས་མེད་ལྷུན་གྱིས་གྲུབ། །དཀྱིལ་འཁོར་སྙིང་པོ་མཆོག་ཡིན་ནོ། །ཞེས་བསྐྱེད་རིམ་པ་དང་རྫོགས་རིམ་པའི་དཀྱིལ་འཁོར་གྱི་འཁོར་ལོའི་ལྷ་གཉིས་
སོ་སོར་གསུངས་ཤིང༌། སྐད་ཅིག་རྣམ་པ་ཡིས་སེམས་ཙམ་གྱི་དཀྱིལ་འཁོར་ཞེས་པ་ནི། ཆུ་ལས་ཉ་ལྡང་བ་བཞིན་དུ་འོད་གསལ་གྱི་རླུང་སེམས་ཙམ་ལས་དཀྱིལ་འཁོར་གྱི་འཁོར་ལོར་ཡུད་ཙམ་ལ་ལྡང་བའི་རིམ་པ་སྟོན་པ་ཡིན་གྱི། དཀྲོངས་སྐྱེད་བྱེད་པའི་
དོན་མིན་ནོ། །དེས་ན་རྟུལ་འབྲིང་བསྐྱེད་རིམ་མཐར་ཕྱིན་གྱི་བར་དང་རྣོན་པོ་ནི་དེ་མཐར་ཕྱིན་པ་ལ་བརྟེན་ནས་རྫོགས་རིམ་པའི་ཡེ་ཤེས་ཀྱི་སྐུ་སྒོམ་ནུས་པ་ནས་ཡིན་ཏེ། གང་ཟག་གཅིག་ཉིད་ལམ་གྱི་རིམ་པ་གཉིས་ལ་བལྟོས་ནས་དབང་པོའི་རིམ་པ་སོ་སོ་བར་
བཞག་པར། མཁས་པ་ཨ་བྷྱ་ཀ་ར་དང༌། རཏྣ་རཀྵི་ཏ་རྣམས་བཞེད་དོ། །དེ་བཞིན་ཉིད་དང་བདག་མེད་པ་ཐམས་ཅད་སྟོང་པ་ནམ་མཁའ་ལྟ་བུའི་དོན་གྱི་འོད་གསལ་གྱི་ཤེས་རབ་དང༌། དེས་རྒྱས་བཏབ་པ་སྟེ་དེ་དང་དབྱེར་མེད་པའི་སྙིང་རྗེའི་སྟོབས་སྣ་ཚོགས་པའི་
སྐུ་མདོག་ཅན་གྱི་འཁོར་ལོའི་ཐབས་གཉིས་སྦྱོར་བ་ནི་ཟུང་འཇུག་གི་ལྷའི་དཀྱིལ་འཁོར་དུ་གསུངས་སོ། །སྣང་ཕྱོགས་ཀྱི་རྫོགས་རིམ་སྒྱུ་མའི་སྐུ་འདི་ནི་རྒྱུད་འདིའི་ལུགས་ལ་ཡང་ཤིན་ཏུ་གལ་ཆེ་སྟེ། མཁའ་འགྲོ་རྒྱ་མཚོ་ལས། ལྷ་ཡི་རྣམ་པའི་རྣལ་འབྱོར་བདག 
སྐད་ཅིག་མངོན་སུམ་བྱེད་པ་པོ། །ལུགས་མ་ལ་སོགས་རྣལ་འབྱོར་གྱིས། །རྣམ་པར་བྱས་པའི་དབྱིབས་སུ་འགྱུར། །སྟོང་ཉིད་རྣལ་འབྱོར་རང་བཞིན་གཟུགས། །བདག་བྱིན་བརླབ་པའི་མཚན་ཉིད་དོ། །བདག་བྱིན་བརླབ་བྲལ་རྣལ་འབྱོར་པ། །སྤུན་ཀོགས་དུམ་

བུ་བཞིན་ཤེས་བྱ། །འདི་འདྲའི་མཚན་ཉིད་མཆོག་གྱུར་པ། །སྐྱེ་བོ་ཕྱུགས་རྣམས་ཀྱིས་མི་ཤེས། །དེ་ཕྱིར་སྒྱུ་འཕྲུལ་འདི་བསྒོམས་ན། །བླ་ན་མེད་པའི་བྱང་ཆུབ་འཐོབ། །ཅེས་གསུངས་ཏེ། ལྷའི་རྣམ་པའི་རྣལ་འབྱོར་གྱི་བདག་ཉིད་རྣལ་འབྱོར་པས་སྐད་ཅིག་ཙམ་གྱིས་
མངོན་སུམ་བྱེད་པ་པོ། སྟོང་པ་ཉིད་འོད་གསལ་གྱི་རྣལ་འབྱོར་ཏེ་དེ་དང་དབྱེར་མེད་པར་སྦྱོར་བའི་འོད་གསལ་གྱི་ཡེ་ཤེས་ཀྱི་རང་བཞིན་ཏེ་ངོ་བོར་གྱུར་པའི་གཟུགས་ནི། བདག་བྱིན་གྱིས་བརླབ་པའི་མཚན་ཉིད་དོ། །ཞེས་སྒྱུ་མའི་སྐུ་ངོས་གཟུང་ངོ༌། །ལྷའི་རྣམ་པ་
དང་གཟུགས་ཞེས་གསུངས་པའི་གཟུགས་ཀྱི་རྣམ་པ་ཇི་ལྟ་བུ་ཞིག་ཡིན་པ་ནི། ལུགས་མ་ཞེས་པའི་རྐང་པ་གཉིས་ཀྱིས་བསྟན་ཏེ། དེ་དང་རས་བྲིས་སོགས་ཀྱི་ལྷ་ཞལ་ཕྱག་གི་རྣམ་པ་ཅན་ལ་དམིགས་ནས་སྒོམ་པའི་སྐུ་དང་འདྲ་བའི་གཟུགས་སོ། །སྒྱུ་མའི་སྐུ་དེ་
དང་བྲལ་ན་སྦུན་ཀོགས་བཞིན་དུ་སྙིང་པོ་མེད་པ་དང༌། མཚན་ཉིད་མཆོག་དེ་ཡང་ཕྱུགས་དང་འདྲ་བ་རྣམས་ཀྱིས་མི་ཤེས་པ་དང༌། སྒྱུ་འཕྲུལ་ཏེ་སྒྱུ་མའི་སྐུ་དེ་བསྒོམས་ན་བྱང་ཆུབ་མྱུར་དུ་འཐོབ་པར་གསུངས་ཏེ། སྐུ་འདི་སྒྲུབ་མི་ཤེས་ན་རྫོགས་རིམ་གྱི་གཙོ་
བོ་གཉིས་ཡོད་པའི་ཕྱེད་མི་ཤེས་པ་ཡིན་ནོ། །ཚུལ་འདི་ལཱུ་ཨི་པ་དང་དྲིལ་བུ་པའི་རྫོགས་རིམ་ལས་ཀྱང་འབྱུང་བར་དེ་དག་གི་རྣམ་བཤད་དུ་བཤད་ཟིན་ཏོ། །དེས་ན་རྫོགས་རིམ་ལ་སྟོང་ཕྱོགས་བདེ་སྟོང་དབྱེར་མེད་ཀྱི་ཧེ་རུ་ཀ་དང༌། སྣང་ཕྱོགས་བདེན་གཉིས་
དབྱེར་མེད་ཀྱི་སྒྱུ་མའི་སྐུའི་ཧེ་རུ་ཀ་གཉིས་ཤེས་པར་བྱ་སྟེ། །འདི་སྐབས་འོག་མ་རྣམས་སུ་ཡང་ཡང་དང་ཡང་དུ་ཤེས་པར་བྱའོ། །དེ་དག་ནི་གསང་བ་རྫོགས་རིམ་ལ་སྦྱར་བའོ། །རྐང་པ་གཉིས་པ་དང་གསུམ་པས་གསང་བའི་ལམ་གྱི་ཁྱད་པར་སྟོན་པ་རིམ་

གཉིས་ཐུན་མོང་དུ་བཤད་ན། བྱེད་ལས་ཀྱི་ཁྱད་པར་ནི་མངོན་པར་འདོད་པའི་ཐོབ་བྱའི་དོན་ཕྱོགས་རེ་བ་མིན་པར་ཀུན་ཏེ་མ་ལུས་སྒྲུབ་པར་བྱེད་པའོ། །ཟབ་པའི་ཁྱད་པར་ནི་ཕར་ཕྱིན་ཐེག་པའི་སྐོར་ལས་བླ་མ་སྟེ་གོང་མར་གྱུར་པ་རྒྱུད་སྡེ་འོག་
མ་གསུམ་ལས་ཀྱང༌། བླ་མ་སྟེ་གོང་མར་འགྱུར་ཞིང་གོང་ན་མེད་པའི་གསུང་རབ་ཀྱི་ལམ་མོ། །འདོད་པའི་དོན་ཀུན་སྒྲུབ་བྱེད་པ། །ཞེས་པའི་ཤུགས་ཀྱིས་དངོས་གྲུབ་གཉིས་བསྒྲུབ་བྱར་བསྟན་པས་ནི་འབྲས་བུའི་གསང་བ་བསྟན་ཏོ། །ཞེས་གོང་མ་རྣམས་གསུང་
ངོ༌། །གཞུང་དེ་རྣམས་ཀྱིས་ནི་རྒྱུད་ཀྱི་དགོས་འབྲེལ་ཡང་སྟོན་ཏེ། གསང་བ་གསུམ་ཡན་ལག་དང་བཅས་པ་ནི་འདིའི་བརྗོད་བྱའོ། །དེ་འདི་ལ་བརྟེན་ནས་ཇི་ལྟ་བ་བཞིན་དུ་རྟོགས་པ་ནི་དངོས་ཀྱི་དགོས་པ་ཡིན་ལ། དེ་ལ་བརྟེན་ནས་རིམ་གཉིས་སོ་སོ་ལ་ནུས་པ་རྙེད་
པ་ཡང་དགོས་པའོ། །དགོས་པའི་དགོས་པ་མཆོག་ནི་སངས་རྒྱས་དང༌། ཕལ་པ་ནི་འཇིག་རྟེན་པའི་དངོས་གྲུབ་བོ། །དངོས་ཀྱི་དགོས་པ་རྗོད་བྱེད་ལ་རག་ལས་པ་དང༌། ཉིང་དགོས་དགོས་པ་ལ་རག་ལས་པའི་ཆ་ནི་འབྲེལ་བའོ། །	གཉིས་པ་ལ་གསུམ། དོན་དངོས་
དང༌། རྙེད་དཀའ་བ་དང༌། བདེ་སྟོང་སྦྱོར་བའི་དཔེ་བསྟན་པའོ། །དང་པོ་ལ་གསུམ། གསང་བ་མཆོག་ཅེས་སོགས་ཀྱི་རྐང་པ་གཉིས་བཤད་པ་དང༌། མཁའ་འགྲོ་ཀུན་དངོས་ཞེས་སོགས་ཀྱི་རྐང་པ་བཞི་བཤད་པ་དང༌། འབྱུང་བ་ཞེས་སོགས་ཀྱི་རྐང་པ་གཉིས་བཤད་
པའོ། །དང་པོ་ལ་གཉིས། དྲང་བའི་དོན་དུ་བཤད་པ་དང༌། ངེས་པའི་དོན་དུ་བཤད་པའོ། །དང་པོ་ལ་གཉིས། འདི་སྐད་སོགས་ཀྱི་གླེང་གཞི་ལ་སྦྱར་ཏེ་བཤད་པ་དང༌། བསྐྱེད་པའི་རིམ་པ་ལ་སྦྱར་ཏེ་བཤད་པའོ། །དང་པོ་ལ་གཉིས། གླེང་གཞིའི་ཚིག་ཇི་ལྟར་གསུངས་

པ་དང༌། དེ་རྣམས་ཀྱི་དོན་བཤད་པའོ། །དང་པོ་ནི། གསང་བ་ཞེས་པའི་རྐང་པ་གཉིས་གླེང་གཞི་ལ་སྦྱོར་བ་ལོ་ཙྪ་བ་གཉིས་ཀྱི་བཤད་སྲོལ་ལ་འབྱུང་ལ། བདེ་མཆོག་གི་འགྲེལ་བ་གཞན་ལས་མ་བྱུང་ཡང༌། ལྭ་བ་པ་དང་ལྷ་སྦས་ཀྱི་འགྲེལ་པར་འབྱུང་བ་ཤིན་ཏུ་ལེགས་
ཏེ། རྡོ་རྗེ་མཁའ་འགྲོ་ལས། བདེ་མཆོག་བླ་མ་སྟེ་ཕྱི་མར་བཤད་པའི་གསང་བ་སོགས་སྒོས་སུ་དྲིས་པའི་ལན་དུ། གསང་བ་སོགས་གླེང་གཞི་ལ་སྦྱོར་བ་གསུངས་པའི་ཕྱིར་རོ། །དེ་ཡང་རྡོ་རྗེ་མཁའ་འགྲོ་ལས། ཐོག་མ་དབུས་མཐར་ཡང་དག་གནས་པའོ། །དེ་ལ་ཐོག་
མ་ནི་གསང་བ་སྟེ། འདི་སྐད་ཅེས་བྱ་བ་སྔར་འབྱུང་གནས་སུ་གྱུར་བའི་རིག་པའོ། །མཐའ་ཞེས་བྱ་བ་ནི་དགྱེས་པ་སྟེ། ཐོས་པ་ཞེས་བྱ་བ་བསྟན་པར་བྱའོ། །དབུས་ཞེས་བྱ་བ་ནི་མཆོག་སྟེ། བདག་གིས་ཞེས་བྱ་བ་ཤིན་ཏུ་དམ་པར་གྱུར་པའོ། །ཡང་དག་གནས་ནི་ཐམས་
ཅད་བདག་ཉིད་དེ། དུས་གཅིག་ན་ཞེས་བྱ་བའོ། །ཞེས་གསུངས་སོ། །འདི་ལ་ལྷ་སྦས་ཀྱིས་ཐམས་ཅད་བདག་ཉིད་དུ་ཞེས་པའི་བདུན་པ་འདི་ནི་བདག་ཉིད་ཀྱིས་ཞེས་གསུམ་པར་སྦྱར་རོ། །དེས་ན་བརྒྱུད་པ་ལས་མ་ཡིན་ནོ་ཞེས་བཤད་ཅིང༌། དེ་ཉིད་ལྭ་བ་པའི་བཞེད་
པར་ཡང་སྣང་བས། ད་ལྟ་འགྱུར་བའི་རྒྱུད་ལ་ཐམས་ཅད་བདག་ཉིད་ཀྱིས་དུས་གཅིག་ན་ཞེས་སྟོན་པ་འདྲ་བ་ཅིག་འདུག་ཀྱང༌། ལྭ་བ་པས་རྟག་ཏུ་བཞུགས་ཀྱིས་དུས་སྟོན་པར་བཤད་པ་ལྟར། ཡང་དག་གནས་ནི་རྟག་ཏུ་བཞུགས་པའི་དོན་དུ་བྱ་ཞིང༌།
ཐམས་ཅད་བདག་ཉིད་གྱི་དོན་སྔར་ལྟར་བྱ་སྟེ། རྒྱུད་འདི་ཐམས་ཅད་སྡུད་པ་པོས་སྟོན་པ་ལས་དངོས་སུ་ཐོས་པའི་དོན་ནོ། །གནས་གང་དུ་བཞུགས་པ་ནི་བདེ་བ་ཆེན་པོའི་གནས་སུ་དང༌། བཞུགས་པའི་སྟོན་པ་དེ་གང་ཞེ་ན། འདི་ནི་རང་བྱུང་བཅོམ་ལྡན་

ཞེས་བྱ་བར་སྦྱར་རོ་ཞེས་ལྭ་བ་པས་གསུངས་སོ། །དེ་ལྟར་བྱས་ན་འདི་སྐད་བདག་གིས་ཐོས་པའི་དུས་གཅིག་ན་བཅོམ་ལྡན་འདས་ཞེས་པའི་གླེང་གཞི་རྒྱུད་འདིར་ཡོད་ལ། དེ་བཞིན་གཤེགས་པ་ཐམས་ཅད་ཅེས་པ་མན་ཆད་བཤད་རྒྱུད་ལས་ཀྱང་
མི་གསལ་ལ། འགྲེལ་པ་གཉིས་ལས་ཀྱང་མི་གསལ་ལོ། །འོ་ན་དེ་མན་ཆད་ཀྱང་འདིར་དགོས་ན། བཤད་རྒྱུད་ཁ་སྦྱོར་དང་སྡོམ་འབྱུང་ལས། དེ་བཞིན་གཤེགས་པ་ཐམས་ཅད་ཀྱི་སྐུ་དང་ཞེས་པ་ནས་བཙུན་མོའི་བྷ་ག་ལ་བཞུགས་སོ། ཞེས་གསུངས་པ་ལྟར་
སྦྱར་རམ། མངོན་བརྗོད་ལས། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་རྡོ་རྗེ་མཁའ་འགྲོ་དང༌། མཁའ་འགྲོ་མ་རྣམས་ཀྱི་དྲ་བ་གསང་བའི་སྙིང་པོ་ལ་བཞུགས་ཏེ། ཞེས་གསུངས་པ་ལྟར་སྦྱོར་ཞེ་ན། དེ་ཉིད་གསལ་བ་ལས་ཐབས་རྒྱུད་ཀྱི་འདི་སྐད་
སོགས་ཀྱིས་བསྟན་པའི་རྫོགས་རིམ་མ་རྒྱུད་དུ། །གསང་བ་སོགས་ཀྱིས་སྟོན་པར་གསུངས་པ་ནི་གཙོ་བོ་བདེ་མཆོག་གི་དབང་དུ་བྱས་ལ། དེར་བཅོམ་ལྡན་འདས་བཤད་པའི་རྗེས་སུ་དེ་བཞིན་གཤེགས་པ་ཐམས་ཅད་ཀྱི་མཁའ་འགྲོ་དང་མཁའ་འགྲོ་མའི་དོན་བཤད་
པ་འབྱུང་བས། དོན་ལ་ཁྱད་པར་ཆེར་མེད་ཀྱང་ཚིག་མངོན་བརྗོད་ལྟར་བྱའོ། །འདི་རྣམས་ལ་ལོ་ཙཱ་བ་གཉིས་ཀྱི་བཤད་སྲོལ་ལ་དུས་གཅིག་ན་ཞེས་པ་ཡན་ཆད་འདྲ་ལ། ཐམས་ཅད་བདག་ཉིད་ཀྱིས་གནས་བསྟན། མཁའ་འགྲོ་ཀུན་དངོས་ཞེས་པའི་རྐང་པ་བཞིས་
སྟོན་པ་དང༌། འབྱུང་བ་ཞེས་པའི་རྐང་པ་གཉིས་ཀྱིས་འཁོར་ཕུན་ཚོགས་བསྟན་པར་འཆད་དོ། །གཉིས་པ་ནི། གསང་བས་བསྟན་པའི་འདི་སྐད་ནི། དེ་ནས་གསང་བ་ཞེས་པ་ནས། དེ་དང་དེ་ལ་དགའ་བ་ཡིན། །ཞེས་པའི་བར་གྱི་རྒྱུད་ཀྱི་ཚོགས་མ་ལུས་པ་འདིར། 

འབྱུང་བ་འདི་ཁོ་ན་སྐད་དུ་སྣོད་འབྲིད་མེད་པར་ཐོས་པར་སྟོན་པའི་ཚིག་གི་ཕྲད་དེ། རྒྱ་སྐད་དུ་ཨེ་ཝཾ་ཞེས་པའོ། །དེ་ལ་གསང་བ་ཞེས་པ་ནི་འཇིག་རྟེན་དང་སྒྲའི་བསྟན་བཅོས་ལ་མེད་པའི་དེ་བཞིན་གཤེགས་པའི་བརྡ་དང༌། དཔའ་བོའི་བརྡ་དང༌། རྣལ་འབྱོར་མའི་བརྡ་དང༌།
ཀླ་ཀློའི་སྐད་ཅེས་གསུངས་པ་ཡིན་ཏེ། ཕྱི་མ་ནི་བརྡའི་སྐད་ཅེས་པ་སྟེ། འོག་མ་རྣམས་ལ་ཡང་ཤེས་པར་བྱའོ། །སྔར་ཞེས་སོགས་ཀྱི་དོན་ནི་སྔར་ཕུང་པོ་དང་ཁམས་དང་སྐྱེ་མཆེད་རྣམས་ཡང་དག་པར་སྐྱེད་པར་བྱེད་པའི་ཁུ་བ་དང་ཁྲག་གོ། མཆོག་ཏུ་བདེ་བ་དེ་ལས་སྐྱེས་
ཤིང་བྱུང་བས་ན་འབྱུང་གནས་ཏེ། ཞེས་ཁུ་ཁྲག་གི་འབྱུང་གནས་ལས་སྐྱེས་པའི་མཆོག་ཏུ་བདེ་བའི་རིག་པར་སྟོན་ཏེ། ཨེ་ཝཾ་དང་གསང་བའི་དོན་ནོ། །མཆོག་གིས་བསྟན་པའི་བདག་གིས་ཞེས་པ་དང༌། ཐམས་ཅད་བདག་ཉིད་ཀྱིས་ནི་སྡུད་པ་པོ་བདག་ཉིད་ཀྱིས་མངོན་
སུམ་དུ་ཐོས་ཀྱིས་རྒྱུད་པ་ལས་མིན་ཞེས་པ་སྟེ་མ་ཡ་ཞེས་པའོ། །ཤིན་ཏུ་དམ་པ་ནི་ཆེས་མཆོག་ཅེས་པའི་དོན་ནོ། །དགྱེས་པས་བསྟན་པའི་ཐོས་པ་ནི་ཐོས་པའི་ཤེས་རབ་ཀྱིས་ཐོས་པ་ཡིན་གྱི་རྒྱུད་ཀྱི་དོན་ཐམས་ཅད་མངོན་སུམ་དུ་རྟོགས་པ་ནི་མིན་པར་སྟོན་ཏེ། དེ་ལྟ་མིན་ན་
སྟོན་པ་དང་སྡུད་པ་པོ་ལ་མཆོག་དམན་གྱི་ཐ་དད་མེད་པར་འགྱུར་ལ། དེ་ཡང་གླེང་གཞི་སྒྲས་ཟིན་ལྟར་འཆད་པའི་སྐབས་འདིར་མི་འདོད་དོ། །བསྟན་པར་བྱ་བ་ཡང་ཐོས་བྱུང་གི་ཤེས་རབ་ཀྱིས་བསྟན་པ་སྟེ་ཐོས་པ་ནི་ཤྲུ་ཏ་ཞེས་པའོ། །ཐོག་མ་དབུས་མཐར་ཞེས་
པ་ནི། གསང་བ་མཆོག་གིས་དགྱེས་པ་ན། །ཞེས་པའི་ཚིག་གི་ཐོག་མ་དང་དབུས་དང་ཐ་མ་གསུམ་དང་སྦྱར་བའོ། །རྟག་ཏུ་བཞུགས་དང་ཡང་དག་གནས་ཀྱིས་བསྟན་པའི་དུས་གཅིག་ན་ཞེས་པ་ནི། དུས་གཅིག་གི་ཚེ་ན་འདི་ཐོས་ལ་དུས་གཞན་དུ་ནི་རྒྱུད་གཞན་ཐོས་

སོ་ཞེས་པས་སྡུད་པ་པོ་ཐོས་པ་མང་བར་བསྟན། ལན་ཅིག་གི་ཚེ་འདི་ཐོས་ཀྱི་གཞན་དུ་ནི་འདི་མ་ཐོས་ཞེས་པས་རྙེད་དཀའ་བ་དང༌། དུས་སྐད་ཅིག་མ་གཅིག་ལ་འདི་ཐོས་ཞེས་སྡུད་པ་པོ་ཤེས་རབ་ཕུལ་དུ་བྱུང་བར་སྟོན་ཏོ། །དེ་ལ་ནི་རྒྱ་སྐད་དུ་ཨེ་ཀ་སྨིན་
ས་མ་ཡ་ཞེས་འབྱུང་ངོ༌། །བཅོམ་ལྡན་འདས་ཀྱི་སྐད་དོད་བྷ་ག་ཝན་གྱི་བྷ་ག་ནི་སྐལ་པ་དང༌། ཝན་ནི་ལྡན་པའི་དོན་ཏེ་སྐལ་ལྡན་ནོ། །སྐལ་བ་དྲུག་ནི། ཁ་སྦྱོར་ལས། དབང་ཕྱུག་དང་ནི་གཟུགས་བཟང་དང༌། །དཔལ་དང་གྲགས་དང་ཡེ་ཤེས་དང༌། བརྩོན་འགྲུས་ཕུན་
སུམ་ཚོགས་པ་སྟེ། །དྲུག་པོ་རྣམས་ལ་སྐལ་ཞེས་བྱ།  །ཞེས་ཕུན་སུམ་ཚོགས་པ་དྲུག་ལ་སྐལ་བར་གསུངས་ཤིང༌། ལྡན་པའི་དོན་དེ་དྲུག་མངའ་བ་ལ་བཤད་དོ། །ཡང་བྷ་ག་ལ་ངེས་ཚིག་གི་ཚུལ་གྱིས་བྷ་ག་ནི་བཅོམ་པ་སྟེ། ཉོན་མོངས་པ་ལ་སོགས་པའི་བདུད་
བཅོམ་པའོ། །བཅོམ་པ་དེ་འདི་ལ་ལྡན་པས་བཅོམ་ལྡན་ནོ། །འདས་ཞེས་པ་ནི་བྷ་ག་ཝན་ཞེས་པ་འཇིག་རྟེན་པའི་ལྷ་ཆེན་པོ་རྣམས་ལ་ཡང་འཇུག་པས། དེ་དག་ལས་འདས་པར་བསྟན་པའི་ཕྱིར་དུ་སྔོན་གྱི་ལོ་ཆེན་རྣམས་ཀྱིས་བསྣན་པའོ། །ཡུལ་དེ་བཞིན་
ཉིད་ཇི་ལྟ་བ་བཞིན་དུ་ཡུལ་ཅན་གྱི་ཡེ་ཤེས་མཐར་ཐུག་པར་གཤེགས་པས་ན་དེ་བཞིན་གཤེགས་པ་ཡིན་ལ། རྒྱུད་སྟོན་པ་པོ་ནི་དེ་བཞིན་གཤེགས་པ་ཐམས་ཅད་ཀྱི་ངོ་བོ་ཡིན་པས་ན་ཐམས་ཅད་ཀྱང་ཡིན་ནོ། །དེའི་རྡོ་རྗེ་མཁའ་འགྲོ་ནི་དཔའ་བོ་དང༌། མཁའ་
འགྲོ་མ་ནི་དཔའ་མོ་དང༌། དྲ་བ་ནི་དེ་དག་གི་ཚོགས་སོ། །དེ་རྣམས་ཀྱི་གསང་བའི་སྙིང་པོ་ཞེས་པ་ནི་བཙུན་མོའི་བྷ་ག་དང་དོན་གཅིག་པས། ཆོས་འབྱུང་གྲུ་གསུམ་པའི་དབུས་ཀྱི་གཞལ་ཡས་ཁང་ན་བཞུགས་པའོ། །གཉིས་པ་ནི། ཁ་སྦྱོར་ལས་གསུངས་པ་

ལྟར། དེ་ཉིད་གསལ་བར་བཤད་པ་ནི། །གསང་བ་ས་ཡི་ཁམས་ཡིན་ཏེ། །དེ་བཞིན་མཆོག་ནི་ཆུ་ཡིན་ནོ། །དགྱེས་པ་ཞེས་པ་མེ་ཡིན་ཏེ། །རླུང་ནི་ཐམས་ཅད་བདག་ཉིད་གནས། རྟག་ཏུ་བཞུགས་ནི་ནམ་མཁའ་སྟེ། །བདེ་བ་ཆེན་པོའི་རང་བཞིན་ནོ། །ཞེས་གསུངས་
པ་ལྟར་ཡིན་ལ། དེས་ནི་བསྐྱེད་རིམ་སྒོམ་པའི་སྐབས་ཀྱི་འབྱུང་བ་རིམ་བརྩེགས་སྒོམ་པ་ཡང་སྟོན་པར་མངོན་བརྗོད་དང༌། ཀུན་སྤྱོད་དང༌། སྡོམ་འབྱུང་གསུམ་གས་ཤེས་ལ། རྟག་ཏུ་བཞུགས་ཀྱི་ནི་ཀྱཻ་རྡོར་ལས། བདེ་བ་ནམ་མཁའི་ཁམས་ཞེས་བྱ། །ཞེས་
གསུངས་པ་ལྟར་ནམ་མཁའི་ཁམས་བདེ་བ་ཆེན་པོ་བསྟན་ཏོ། །བླ་མ་མར་དོ་སོགས་ཀྱིས། རྟག་ཏུ་བཞུགས་ནི་རི་རབ་བོ། །ཞེས་སཾ་བྷུ་ཊ་ནས་འདྲེན་པ་ནི་གཞུང་དེ་ན་མི་སྣང་ངོ༌། བདེ་བ་ཆེན་པོས་ནི་བདེ་བ་ཆེན་པོ་མཚོན་བྱེད་ཀྱི་མངོན་བྱང་ལྔའི་སྒོ་ནས་ལྷ་སྐྱེད་
པ་བསྟན་ལ། དེ་བཞིན་དུ་འབྱུང་བ་རིམ་བརྩེགས་སོགས་ཀྱང་བདེ་ཆེན་གྱི་རང་བཞིན་དུ་མོས་པར་བྱ་བར་ཡང་བསྟན་ཏོ། །རྣལ་འབྱོར་རྒྱུད་ཀྱི་མངོན་བྱང་གི་སྐབས་སུ་ཟླ་བ་ལས་ལྷ་སྐྱེད་པ་བཤད་ཀྱང༌། ཁ་དོག་དཀར་པོ་འབའ་ཞིག་ཏུ་བཤད་ཀྱི། འདིར་
ནི་ཟླ་ཉི་དཀར་དམར་དང༌། ཟླ་བ་དཀར་དམར་དང༌། ཟླ་བ་གཅིག་ལས་མེད་ནའང་དཀར་ལ་དམར་བའི་མདངས་ཆགས་པ་དང་ཨཱ་ལི་ཀཱ་ལི་དཀར་དམར་བསྟན་པའི་དགོས་པ་ནི། ཁམས་དཀར་དམར་གྱི་འདུ་འཕྲོ་ལས་བདེ་ཆེན་སྐྱེད་པ་མཚོན་པའི་དོན་དུ་
ཡིན་ནོ། །འདིའི་སོ་གཉིས་པ་ལས་འབྱུང་བ་རིམ་བརྩེགས་བཤད་པའི་མཐར། དུང་ཆེན་པོ་ཡི་རང་བཞིན་བྱ། །ཞེས་པ་ཡང་བདེ་ཆེན་ལ་བྱ་སྟེ། དུང་གི་སྐད་དོད་ཤཾ་ཁའི་ཤཾ་ནི་མན་སྙེ་ལས། །ཤཾ་ནི་བདེ་བ་སྟེ་ཁམས་གསུམ་ལས་འདས་པའི་ཕྱིར་

མཆོག་གོ། །ཞེས་གསུངས་པས། ཤཾ་སུ་ཁའམ་སཾ་སུ་ཁ་ནི་བདེ་བ་ཡིན་པས་བདེ་བ་ཆེན་པོའི་རང་བཞིན་དུ་བྱ་ཞེས་པའི་དོན་ཡིན་ལ། བྱེད་ལུགས་ནི་སྔར་བཤད་པ་བཞིན་ནོ། །བསྐྱེད་རིམ་པའི་འབྱུང་བ་རིམ་བརྩེགས་བཤད་པ་ན། དེའི་
འཕྲོ་རི་རབ་དང་པདྨ་དང་དབྱངས་གསལ་ལས་བསྐྱེད་པ་ནི། ང་གཅིག་པ་ལས། རི་སྟེང་སྣ་ཚོགས་པདྨ་ཡི། །ལྟེ་བར་ཨཱ་ལི་ཀཱ་ལི་སྐྱེས། །ཞེས་པ་ལས་གསལ་ལ། གཞལ་ཡས་ཁང་ནི་ལེའུ་གཉིས་པར་གསལ་ལོ། །དེའི་ལྷག་མ་རྣམས་ནི་མངོན་བརྗོད་
སོགས་ཀྱི་བཤད་རྒྱུད་ལ་བརྟེན་ནས་ཤེས་པར་ནུས་སོ། །གཉིས་པ་ལ་གསུམ། གླེང་གཞི་ལ་སྦྱར་བའི་ངེས་དོན་དང༌། བསྐྱེད་རིམ་ལ་སྦྱར་བའི་ངེས་དོན་དང༌། ཡི་གེ་བཅུ་དྲུག་གི་དོན་བཅུད་ལེན་ལ་སྦྱར་བ་བཤད་པའོ། །དང་པོ་ནི། གསང་བ་མཆོག་ཅེས་
སོགས་རྡོ་རྗེ་མཁའ་འགྲོ་ལས། ཨེ་ཝཾ་མ་ཡ་ལ་སྦྱར་བའི་ངེས་དོན་འཆད་པ་ནི། ཁ་སྦྱོར་ལས། ཨ་ནི་ས་རུ་ཤེས་པར་བྱ། །ལས་ཀྱི་ཕྱག་རྒྱ་སྤྱན་མ་ཉིད། །ཅེས་དང༌། ལྟེ་བར་སྣ་ཚོགས་འདམ་སྐྱེས་ལ། །སྤྲུལ་པའི་འཁོར་ལོ་རྣམ་པར་གནས། །ཞེས་པའི་
ཡི་གེ་བཞི་རྩ་འཁོར་བཞི་དང༌། སྤྱན་སོགས་བཞི་ལ་སོགས་པ་བཞི་ཚན་མང་པོ་ལ་སྦྱར་ཏེ། འདིར་རི་ཞིག་རྩ་འཁོར་དང་སྤྱན་སོགས་ལ་སྦྱར་བ་བླང་ངོ༌། །དང་པོའི་དབང་དུ་བྱས་ནས་བཤད་རྒྱུད་གཉིས་ལས་འཁོར་ལོ་སོ་སོའི་ལྟེ་བ་དང་འདམ་མ་ལ་
སོ་སོ་དགོད་པ་སོགས་བསྟན་ཏེ། རིམ་པ་བཞི་པའི་རྒྱུད་ཀྱི་རིམ་པ་སྟོན་ནོ། །དེ་ལ་རིམ་པ་ལྷག་མ་གསུམ་སྣོན་པ་ནི། རིམ་པ་བཞི་པ་ལས་ཤེས་པར་བྱ་སྟེ་འཁོར་ལོ་བཞི་ལ་བརྟེན་པའི་གཏུམ་མོས་ལྷན་སྐྱེས་ཀྱི་བདེ་བ་འདྲེན་པའི་ཐབས་སོ། །སྤྱན་མ་

སོགས་བཞི་དང་སྦྱར་བ་ནི་ཞལ་ལུང་ལས། བུད་མེད་སྒྱུ་མའི་ཕྱག་རྒྱ་ནི། །སྒྱུ་མ་ཀུན་ལས་ཁྱད་པར་འཕགས། །སྒྱུ་མ་དེ་ཡང་འཇིག་རྟེན་འདིར། །སྤྱན་ལ་སོགས་པར་རྣམ་དག་པར། །རིགས་ནི་རྣམ་པ་བཞིར་འགྱུར་ཏེ། །ཞེས་གསུངས་པ་ལྟར། པདྨ་ཅན་ལ་སོགས་
པའི་ཕྱག་རྒྱ་མ་བཞི། སྤྱན་སོགས་བཞིར་དག་པར་བཤད་དེ། དེ་ནི་ཕྱིའི་ཕྱག་རྒྱ་ལ་བརྟེན་ནས་ལྷན་སྐྱེས་ཀྱི་དགའ་བ་འདྲེན་པའི་ཐབས་སོ། །དེས་ཡེ་ཤེས་ཀྱི་ཕྱག་རྒྱ་རིགས་བཞི་ཡང་བསྟན་པར་ཤེས་པར་བྱའོ། །ཐོས་པའི་སྐད་དོད་ཤྲུ་ཏ་ཡིན་ལ་དེའི་དོན་ཁ་
སྦྱོར་ལས། ཤྲུ་ཞེས་བྱ་བ་ནི་འཛག་པར་གསུངས་སོ། །ཏ་ཞེས་བྱ་བ་ནི་གང་ཡང་བདེ་བ་ཆེན་པོའི་མགོན་པོའོ། །ཞེས་གསུངས་ཏེ་གཏུམ་མོ་བསྒོམས་པའི་མེས་བསྐུལ་བ་ལ་བརྟེན་ནས། སྤྱི་བོ་ནས་བྱང་སེམས་འཁོར་ལོ་བཞི་དང་དེ་ནས་གསང་གནས་ཀྱི་རྩེའི་
བར་དུ་འཛག་པ་དང༌། དེ་ལ་བརྟེན་ནས་བདེ་བ་ཆེན་པོའི་དགའ་བ་རྣམས་དང༌། དེ་དག་གི་མགོན་པོ་སྟེ་གཙོ་བོ་ལྷན་ཅིག་སྐྱེས་པའི་དགའ་བ་སྐྱེ་བའོ། །དུས་གཅིག་ན་ཞེས་པའི་ངེས་དོན་ཁ་སྦྱོར་ལས་གསུངས་པ། དེ་ཉིད་གསལ་བ་ལས། ས་མ་ཡ་ནི་དུས་གསུངས་ཏེ། །
དུས་ནི་རྣམ་པ་གསུམ་དུ་བརྗོད། །དུས་བཟང་དང་ནི་དུས་ངན་དང༌། །བསམ་གྱིས་མི་ཁྱབ་དུས་ཉིད་དོ། །སྣ་ཡི་བུ་གའི་སྒོ་ཉིད་ནས། །འོང་བ་དུས་བཟང་ཞེས་བྱ་སྟེ། །འགྲོ་བ་ཉིད་ནི་དུས་ངན་ནོ། །དེ་དག་གཅིག་ཏུ་བརྗོད་པ་སྟེ། །གཅིག་ཏུ་ཟླ་མེད་པར་གྱུར་པ། །དུས་
ནི་བསམ་གྱིས་མི་ཁྱབ་གྱུར། །སྲོག་དང་རྩལ་བ་བྲལ་བ་སྟེ། །དབུགས་འབྱུང་རྔུབ་པ་རྣམས་སྤངས་པའོ། །འགྲོ་དང་འོང་བ་ལས་གྲོལ་བ། །དུས་གཅིག་ན་ཞེས་བརྗོད་པ་ཡིན། །ཞེས་གསུངས་སོ། །སྣ་ནི་མིའི་སྣ་ཞེས་གྲགས་པའི་དྷུ་ཏཱིའི་མར་རྩེའི་གནས་སོ། །

མིའི་སྣ་ཡང་ཕོ་མོ་གཉིས་ཀའི་སྣ་སྟེ་སྐྱེས་པའི་ཡང་རྡོ་རྗེའི་རྩ་བ་ནས་བརྩམས་ཏེ་སྣ་རུ་བརྗོད་པའི་ཕྱིར་རོ། །	སྣ་དེར་འོང་བ་ནི་འོ་མའི་རྒྱུན་ལྟ་བུའི་བྱང་སེམས་སོ། །དུས་བཟང་པོ་ནི་དགའ་བ་གསུམ་གྱི་དུས་སོ། །འགྲོ་བ་ནི་ཐིག་ལེ་ཕྱི་རོལ་
ཏུ་སོང་བ་སྟེ། དེའི་ཚེ་མེ་བཞིན་དུ་གདུང་བར་བྱེད་པས་དུས་ངན་ནོ། །དུས་དེ་དག་གཅིག་ཏུ་བརྗོད་པ་ནི་དུས་སྔ་མ་གཉིས་སོ་སོ་བ་སྤངས་པ་ལྷན་སྐྱེས་ཀྱི་སྐབས་བསམ་མི་ཁྱབ་ཀྱི་དུས་སོ། །དེ་དག་ནི་མན་སྙེ་ལ་བརྟེན་ནས་བཤད་པའོ། །དུས་གཅིག་ནའི་དོན་གཞན་ཡང་
བཤད་པ་ནི། སྲོག་དང་ཞེས་པའི་རྐང་པ་བཞི་སྟེ། རྐང་པ་དང་པོའི་དོན་ནི་གཉིས་པས་བཤད་པ་རླུང་འགྲོ་འོང་དང་བྲལ་བའི་དུས་སོ། །དེས་ནི་གཏུམ་མོ་བསྒོམས་པ་ལ་བརྟེན་ནས་རོ་རྐྱང་ནས་རླུང་འགྲོ་འོང་བྱེད་པ་དང་བྲལ་ཏེ་དབུ་མར་འཇུག་ལ། དབུ་མ་
ནས་ཀྱང་འགྲོ་འོང་བྱེད་པ་དང་བྲལ་བ་སྟོན་ནོ། །རིམ་པ་བཞི་པ་ལས་ཀྱང༌། དུས་གཅིག་ན་ཞེས་བྱ་བ་ནི་དུས་གཅིག་དང༌། དུས་ཚོད་གཅིག་གོ། འགོག་པའི་དུས་དང་དཔྱིད་ཀྱི་དུས་ཞེས་བྱ་བ་སྟེ། ཇི་སྲིད་དུ་གཡས་དང་གཡོན་པའི་སྣ་བུག་ཏུ་སོང་བའི་
རླུང་འགགས་པར་གྱུར་པའོ་ཞེས་བྱ་བའི་དོན་ནོ། །ཞེས་གསུངས་ཏེ་འགོག་པའི་དུས་ནི་རླུང་ཕྱི་ནང་དུ་རྒྱུ་བ་འགོག་པའོ། །དཔྱིད་ཀྱི་དུས་ནི་དཔྱིད་བཞིན་དུ་དགའ་བ་རྒྱས་པར་བྱེད་པའི་དུས་སོ། །དེའི་གོང་ཉིད་དུ། དེ་དག་གི་བཙུན་མོ་ནི་མི་ལ་སོགས་
པའི་གཟུགས་ཀྱིས་གནས་པ་སྟེ། དེའི་བྷ་ག་དེར་ཞེས་བྱ་བའི་དོན་ནོ། ཞེས་གསུངས་པ་ལ་ཡང་དུས་གཅིག་ན་ཞེས་པའི་དོན་དེ་སྦྱོར་དགོས་ཏེ། ཕྱིའི་ཕྱག་རྒྱ་ལ་བརྟེན་ནས་ཀྱང་སྲོག་དབུ་མར་འཇུག་པའི་གནད་སྟོན་ནོ། །སྲོག་

དྷཱུ་ཏཱིར་ཞུགས་གནས་ཐིམ་གསུམ་བྱས་པ་ལས་རྫོགས་རིམ་པའི་ལྷན་སྐྱེས་ཀྱི་དགའ་བ་སྐྱེད་པ་འདི་ནི། ཐོག་མར་ལུས་ལ་གནད་དུ་བསྣུན་པའི་གདམས་ངག་ཐམས་ཅད་ལ་ཤེས་དགོས་པའི་གནད་ཤིན་ཏུ་ཆེ་བ་ཡིན་པས་ལེགས་པར་ཤེས་པར་བྱའོ། །བཅོམ་ལྡན་འདས་
ཀྱི་དོན་ནི་དེ་ཉིད་གསལ་བ་ལས། མཆོག་ཏུ་དགའ་བའི་ངོ་བོ་སྟེ། །འདི་དེ་རང་འབྱུང་གཅིག་པུ་ཉིད། །འདི་ནི་བཅོམ་ལྡན་འདས་སུ་གསུངས། ཞེས་པས་བསྟན་ཏེ། མཆོག་ཏུ་དགའ་བ་ལྷན་སྐྱེས་ཀྱི་ཡེ་ཤེས་ལ་སྐལ་བ་དང་ལྡན་པ་དང༌། རང་གི་མི་མཐུན་ཕྱོགས་
འཇོམས་པའི་ནུས་པ་ཅི་རིགས་པ་དང་ལྡན་པ་ལ་བྱའོ། །དེ་བཞིན་གཤེགས་པ་ཐམས་ཅད་ནི་དེ་ཉིད་གསལ་བ་ལས། ཐམས་ཅད་ཅེས་བྱར་རྣམ་གྲངས་པ། །སངས་རྒྱས་ཕུང་པོ་དེ་བཞིན་ཏེ། །ཞེས་དང༌། སངས་རྒྱས་ཕུང་པོ་ལས་སོགས་ཏེ། །དེ་ཡི་འབྱུང་
བ་ཁམས་ཞེས་བཏགས། །ཞེས་གསུངས་ཏེ། སངས་རྒྱས་ཐམས་ཅད་ནི་དེ་བཞིན་གཤེགས་པ་ཐམས་ཅད་དོ། དེ་ནི་ཕུང་པོ་ལྔའོ། །སོགས་ཀྱིས་བསྡུས་པའི་ཁམས་རྣམས་ནི་ཕུང་པོའི་འབྱུང་བ་བཞི་ལ་ཁམས་སུ་བཏགས་སོ། །ཡང་སྔ་མའི་འཕྲོ་ཉིད་
ནས། བུད་མེད་མི་སོགས་རྣམ་རྟོག་ཕྱིར། །རྣམ་རྟོག་རྣམ་པ་གཉིས་སུ་གསུངས། །ཞེས་ཏེ། འདི་བུད་མེད་དོ་འདི་མི་སྟེ་སྐྱེ་བའོ་ཞེས་རྣམ་པར་རྟོག་པའི་ཕྱིར་ན། རྟོག་པ་དེ་བརྟག་པར་བྱ་བ་ཡང་གཉིས་སུ་ཡོད་ལ། སྐྱེས་པ་ནི་དཔའ་བོ་རྡོ་རྗེ་མཁའ་འགྲོ་
དང༌། བུད་མེད་ནི་མཁའ་འགྲོ་མ་ཞེས་བྱ་ལ། དེ་ཡང་ནང་ལ་བཤད་ན་རྡོ་རྗེ་མཁའ་འགྲོ་ནི་རྩ་ནང་གི་ཁམས་རྣམས་དང༌། མཁའ་འགྲོ་མ་ནི་དེ་ཉིད་གསལ་བ་ལས། སངས་རྒྱས་ཕུང་སོགས་དེ་བཞིན་ཏེ། །དེ་ཡི་མཁའ་འགྲོ་མ་དེ་དག །རྩ་ནི་སུམ་

ཅུ་རྩ་དྲུག་ཉིད། །ཅེས་གསུངས་པ་ལྟར་རྩ་སོ་དྲུག་གོ། གསང་བ་ནི་ཆོས་འབྱུང་གི་དབྱིབས་ཅན་གྱི་ཕྱག་རྒྱའི་བྷ་ག་ཡིན་ཏེ། བདེ་བ་ཆེན་པོའི་གནས་སུ་བཞུགས་ཞེས་པའི་གནས་ཀྱང་དེའོ། །སྙིང་པོ་ནི་དེ་ལ་བརྟེན་ནས་སྐྱེས་པའི་བདེ་ཆེན་ཏེ།
ལས་རྒྱ་ལ་བརྟེན་ནས་སྲོག་དྷཱུ་ཏཱིར་བཙུད་པ་ལས་སྐྱེས་པའི་རྫོགས་རིམ་ལ་སྦྱར་རོ། །གཉིས་པ་ནི། རྩ་རྒྱུད་དུ་རྫོགས་རིམ་སྦས་པའི་སྐབས་མང་དུ་ཡོང་ཀྱང་འགངས་ཆེ་བ་ནི་བསྐྱེད་རིམ་གྱི་སྐབས་སུ་གསང་བ་སོགས་ཀྱི་ཚིག་བཞི་དང༌། བ་ལང་གནས་ཞེས་
སོགས་ཀྱི་ཚིག་བཞིས། འབྱུང་བ་རིམ་བརྩེགས་སྒོམ་པ་དང༌། །རི་སྟེང་སྣ་ཚོགས་པདྨ་ཡི། །ལྟེ་བར་ཨཱ་ལི་ཀཱ་ལི་སྐྱེས། །ཞེས་པའི་སྟེང་དུ་རི་རབ་སྒོམ་པ་དང༌། དེའི་སྟེང་དུ་པདྨ་དང༌། དེའི་ལྟེ་བར་དབྱངས་གསལ་ལས་ཧེ་རུ་ཀ་སྐྱེས་པར་བཤད་པ་དེ་ཡིན་ནོ། །
དེར་སྦས་པ་བཤད་རྒྱུད་ཀྱིས་གསལ་བར་བསྟན་པ་ནི། ཁ་སྦྱོར་ལས། རྐང་པའི་མཐིལ་དུ་རྩོམ་ཆེན་རླུང༌། །གཞུ་ཡི་དབྱིབས་སུ་རྣམ་པར་གནས། །སུམ་མདོ་ཡི་ནི་གནས་སུ་ནི། །དེ་བཞིན་གྲུ་གསུམ་འབར་བ་ཉིད། །ཟླུམ་པོའི་རྣམ་པའི་གཟུགས་ཀྱིས་ནི། །
ཆུ་བོ་ལྟོ་བར་རྣམ་པར་གནས། །སྙིང་གར་ཡང་ནི་ས་ཉིད་དོ། །ཀུན་ནས་གྲུ་བཞི་པ་ཉིད་དོ། །སྒལ་ཚིགས་དབྱིག་གུའི་གཟུགས་ཀྱིས་ནི། །རི་རབ་རི་རྒྱལ་དེ་བཞིན་ནོ། །ཞེས་དང༌། ཇི་ལྟར་རྩོམ་ཆེན་ལ་སོགས་རིམ། །བླ་མ་དུས་ཐབས་རིམ་ཉིད་ཀྱིས། །
དེ་ནི་རྫོགས་པའི་དཀྱིལ་འཁོར་གནས། །ཞེས་འབྱུང་བ་རིམ་བརྩེགས་དང༌། རི་རབ་ནང་ལ་བཤད་པ་ན། །ལུས་ཀྱི་རྐང་པ་ནས་མགོ་བོའི་བར་སྟོན་པ་ཡིན་ལ། དེ་ཡང་རྫོགས་རིམ་པའི་ལུས་ཀྱི་དཀྱིལ་འཁོར་དུ་གསུངས་ཏེ། རྫོགས་རིམ་པས་གང་

ལ་གནད་དུ་བསྣུན་སའི་རྡོ་རྗེའི་ལུས་སོ། །ནག་པོ་སྤྱོད་པས་ལུས་ཀྱི་དཀྱིལ་འཁོར་ལ་ཕྱི་ནང་གཉིས་བཤད་པའི་ཕྱི་ནི། དྲིལ་བུ་པས་བསྐྱེད་རིམ་གྱི་ལུས་དཀྱིལ་སྒོམ་པའི་ལུས་ལ་འབྱུང་བཞི་རི་རབ་སྦྱར་བ་ལྟ་བུ་ཡིན་ལ། ནང་ནི་དེ་མ་ཐག་ཏུ་བཤད་པའོ། །རྡོ་རྗེའི་
ལུས་དེའི་གནད་དུ་བསྣུན་ས་བྱེ་བྲག་པ་ནི། །ཁ་སྦྱོར་ལས་གླེང་གཞིའི་ཨེ་ཝཾ་སོགས་ཀྱི་ཡི་གེ་བཞི་རྩའི་འཁོར་ལོ་བཞི་དང་སྦྱར་བས་ཤེས་སོ། །རི་སྟེང་ཞེས་པའི་རྐང་པ་གཉིས་སྒྲ་སོར་བཞག་ཏུ་བྱེད་ན། ལཱུ་ཨི་པ་ལྟ་བུ་རྟེན་དང་བརྟེན་པ་དུས་གཅིག་ཏུ་སྐྱེད་པ་ལ་སྦྱར་
ལ། རི་རབ་ཀྱི་སྟེང་དུ་གཞལ་ཡས་ཁང་སྔོན་ལ་བསྐྱེད་པའི་དབུས་སུ་པདྨའི་ལྟེ་བར་དབྱངས་གསལ་ལས་ཧེ་རུ་ཀ་ཕྱིས་སྐྱེད་པ་ལ་སྦྱོར་ན། ལུས་ཡན་མན་དང་ཕུན་ཚུན་དུ་མཉམ་པ། ངོས་རྣམས་མཉམ་པའི་གཞལ་ཡས་ཁང་སྒོ་བཞི་པར་བྱས་ཀྱང༌། རྫོགས་
རིམ་གྱི་སྐབས་སུ་གང་ལ་གནད་དུ་བསྣུན་སའི་རྟེན་ལུས་བསྟན་པར་བྱའོ། །པདྨ་དང་དབྱངས་གསལ་གྱི་ངེས་དོན་ཡང་ཁ་སྦྱོར་ལས་གསུངས་པ་ནག་པོ་པས་བཤད་པ་ནི། དེ་ཉིད་གསལ་བ་ལས། དེ་ཡི་རྩེ་མོ་མགོར་གསུངས་ཏེ། །འདམ་སྐྱེས་འདབ་མ་སུམ་ཅུ་
གཉིས། །ཞེས་དང༌། དེ་ཡི་དབུས་སུ་ཧཾ་ཡིན་ཏེ། །ཨཱ་ལི་ཀཱ་ལི་ལས་སྤྲུལ་པ། །མི་ཤིགས་གོ་འཕང་ཉམས་དགའ་བ། །བདེ་བ་ཆེན་པོ་ཞེས་བྱར་བརྗོད། །བདེ་ཆེན་འཁོར་ལོ་ཆེན་པོ་ན། །སྡེ་ཚན་ཐ་མ་མིང་སྤངས་པ། །ཞེས་གསུངས་སོ། །དེའི་ངེས་དོན་ནི་པདྨའི་
ལྟེ་བར་ཨཱ་ལི་ཀཱ་ལི་ལས་སྤྲུལ་བ་ལ་ཟླ་བ་ཡང་ཡོད་མོད་ཀྱང༌། གཙོ་བོ་ནི་རྩ་རྒྱུད་ནས་ཟིན་པ་ལ་དེ་གཉིས་ལས་ཧེ་རུ་ཀ་སྐྱེད་པར་གསུངས་པ་ཉིད་འདིར་བཤད་དགོས་སོ། །རྐང་པ་ཐ་མ་གཉིས་ཀྱི་དོན་ནི་སྤྱི་གཙུགས་བདེ་ཆེན་གྱི་འཁོར་ལོ་ན་གནས་ཕ། གསལ་

བྱེད་ཀྱི་སྡེ་ཚན་གྱི་ཐ་མའི་མིང་ཅན་ཀྵ་ཡིག་དོར་བའི་གོང་མ་ཧ་ལ་ཐིག་ལེ་སྦྱར་བའོ། །ཧཾ་ཡིག་དེ་ལས་བབ་པའི་ཀུནྟ་ལྟ་བུ་ལས་སྐྱེས་པའི་ལྷན་སྐྱེས་ནི་མི་ཤིགས་པ་ཞེས་པ་གཉིས་ཀྱི་དོན་ཏེ་དབྱངས་གསལ་ལས་ཧེ་རུ་ཀ་སྐྱེས་པའི་ངེས་དོན་ནོ། །ཁ་སྦྱོར་
ལས་ཀྱང༌། བདུད་རྩིའི་གཟུགས་ཀྱི་འཛག་པ་ནི། །ཉིན་དང་མཚན་དུ་རྣམ་པར་གནས། །ཞེས་སྤྱི་བོའི་ཧཾ་ལས་བྱང་སེམས་འཛག་པར་གསུངས་སོ། །དེ་ལ་རྒྱུད་གཉིས་ཀའི་ལུགས་ཀྱིས་ལྷན་སྐྱེས་ཀྱི་བདེ་ཆེན་ལམ་གྱི་སྲོག་ཏུ་བྱེད་དེ། །དེ་ཉིད་གསལ་བ་ལས།
རྣལ་འབྱོར་རྒྱུད་དུ་དེ་བཞིན་གཤེགས། །འདི་སྐད་བདག་གིས་ཞེས་བྱར་གསུངས། །དེ་ཉིད་རྣལ་འབྱོར་མ་རྒྱུད་དུ། །བདེ་བའི་མཆོག་ཏུ་བརྗོད་པ་ཡིན། །འདི་ཉིད་རྣལ་འབྱོར་རྒྱུད་དང་ནི། །རྣལ་འབྱོར་མ་རྒྱུད་ཅེས་བྱར་ཡང༌། །བདེ་བ་ཆེན་པོའི་ཡེ་ཤེས་མཆོག །
མེ་ཞེས་བྱ་བར་མངོན་པར་རྗོད། །ཅེས་གསུངས་སོ། །བདེ་ཆེན་དེ་སྐྱེ་བ་ལ་སྤྱི་བོའི་ཧཾ་ལས་བྱང་སེམས་དཀར་པོ་གསང་གནས་ཀྱི་རྩེ་བར་དུ་འཛག་པ་དགོས། དེ་ལ་གཏུམ་མོའི་མེ་འབར་བས་བྱང་སེམས་བཞུ་བ་དགོས་ཏེ། མངོན་བརྗོད་ལས། ཨཱ་ལི་ཀཱ་ལི་
མཉམ་བྱས་ཏེ། །དེར་ན་རི་མོའི་སྦྱོར་བ་ཡིས། །སྟེང་དུ་འབར་བའི་རི་མོ་ནི། །འོག་ཏུ་འཛག་པར་བྱེད་པ་ཡིན། །འཛག་པ་ཁུ་བའི་ཚུལ་ཅན་ནི། །འཆི་མེད་ཐིགས་པའི་གཟུགས་སུ་འགྱུར། །ཞེས་གསུངས་སོ། །གཞུང་འདི་མཧཱ་མ་ཡར་ཡང་འབྱུང་བ་ལ་
ཤཱནྟི་པས་གཞན་དུ་བཤད་ཀྱང་འདིར་དེ་དང་མི་འདྲའོ། །ཨཱ་ལི་ནི་དེས་མཚོན་པའི་བྱང་སེམས་དཀར་པོ་འབབ་པའི་རྐྱང་མའོ། །ཀཱ་ལི་ནི་དེས་མཚོན་པའི་དམར་པོ་འབབ་པའི་རོ་མའོ། །མཉམ་པར་བྱས་པ་ནི་དེ་གཉིས་ཀྱི་རླུང་ལྟེ་བ་སོགས་

ཀྱི་དབུས་ཀྱི་དབུ་མར་འདྲེས་པའོ། །དེར་རླུང་ཞུགས་པས་མེའི་རི་མོའམ་རེ་ཁ་དབུས་མ་ནས་སྟེང་སྤྱི་གཙུག་བར་དུ་འབར་རོ། །འབར་བ་དེས་ཧཾ་ལས་འོག་ཏུ་འཆི་མེད་དེ་བདུད་རྩི་ཁུ་བའི་གཟུགས་ཅན་འཛག་པར་གསུངས་སོ། །སྤྱི་བོའི་པདྨའི་ལྟེ་བར་ཧཾ་ལས་འཛག་པ་
ལ་དེར་མེ་འབར་བས་སླེབ་དགོས་པས། དེར་ཨཱ་ལི་ཀཱ་ལི་གཉིས་ཀ་བཤད་དོ། །སྲོག་དབུ་མར་ཞུགས་ནས་གཏུམ་མོ་འབར་བ་ལ། རྩ་དབུ་མ་གནས་པའི་ལུས་ཀྱི་གནད་ཆེ་སར་གནད་དུ་བསྣུན་དགོས་པ་ལ། བྱང་སེམས་དཀར་པོ་ཤས་ཆེར་གནས་པའི་སྤྱི་བོ་བདེ་
ཆེན་གྱི་འཁོར་ལོ་དང༌། དམར་ཆ་ཤས་ཆེར་གནས་པའི་ལྟེ་བ་སྤྲུལ་པའི་འཁོར་ལོ་དང༌། གསང་གནས་བདེ་སྐྱོང་གི་འཁོར་ལོ་དང༌། དཀར་དམར་ཆ་མཉམ་དུ་གནས་པ་སྙིང་ཁ་ཆོས་ཀྱི་འཁོར་ལོ་དང༌། རྩ་དབུ་མའི་ཡར་སྣ་དང་མར་སྣ་སོགས་གནད་དུ་བསྣུན་
སའི་སྒོ་མང་ངོ༌། །འདི་ལ་ལཱུ་ཨི་པའི་ལུགས་ཀྱིས་ནི་ཐིག་ལེ་སྒོམ་པ་དང་རྡོར་བཟླས་བྱེད་པ་གཉིས་ཀ་ལྟེ་བ་ནས་བྱེད། དྲིལ་བུ་ཞབས་ཀྱིས་ནི་བདག་བྱིན་རླབས་གཉིས་སྙིང་གནས་དང༌། སྣ་ཚོགས་རྡོ་རྗེའི་རིམ་པ་གཉིས་དབུ་མའི་ཡར་མར་གྱི་སྣ་གཉིས་ནས་དང༌།
ཛཱ་ལ་དྷ་རའི་རིམ་པ་གསང་གནས་དང༌། བསམ་མི་ཁྱབ་ཀྱི་རིམ་པ་སྙིང་ཁ་ནས་བྱེད་དོ། །ནག་པོའི་ལུགས་ཀྱིས་ནི་རིམ་པ་བཞི་པ་ལས་གསུངས་པ་ལྟར། སྤྱིར་འཁོར་ལོ་བཞི་དང༌། ཁྱད་པར་དུ་ལྟེ་བར་གནད་དུ་བསྣུན་ནོ། །དེས་ན་བཤད་རྒྱུད་ལས་དབྱངས་
གསལ་འགོད་པའི་གཞིའི་པདྨ་སྤྱི་བོའི་རྩ་འཁོར་ལ་གསུངས་པ་ནི། དང་པོར་བྱང་སེམས་གང་ནས་འཛག་པའི་གནས་ལ་དགོངས་ལ། གནས་དེ་ནས་བྱང་སེམས་འདྲེན་པའི་ཐབས་སུ་ལུས་ལ་གནད་དུ་བསྣུན་པ་ལ་ནི། འཁོར་ལོ་གཞན་གྱིས་པདྨ་དགོས་པས་

དེ་རྣམས་ཀྱང་དབྱངས་གསལ་འགོད་པའི་གཞིའི་པདྨར་བྱའོ། །དབྱངས་གསལ་ལས་ཧེ་རུ་ཀ་སྐྱེད་པའི་ངེས་དོན་ནི། བྱང་སེམས་དཀར་དམར་གྱི་འདུ་འཕྲོད་ལས་ངེས་དོན་གྱི་ཧེ་རུ་ཀ་སྐྱེད་པའི་དོན་ཡིན་ལ། དེ་ཡང་སྤྱི་བོ་ཁོ་ནར་མིན་
གྱི་ལུས་ཀྱི་ཆ་གཞན་དུ་ཡང་གནད་དུ་བསྣུན་པས་ཧེ་རུ་ཀ་སྐྱེད་པ་དང༌། ངེས་དོན་གྱི་ཧེ་རུ་ཀ་ལ་ཡང་སྣང་ཕྱོགས་དང་སྟོང་ཕྱོགས་ཀྱི་ཧེ་རུ་ཀ་གཉིས་ཡོད་པ་ཤེས་པར་བྱའོ། །རྩ་རྒྱུད་ཀྱི་དོན་ལ་རྫོགས་རིམ་གཞན་ཡོད་ཚུལ་ནི་སྐབས་སུ་འཆད་པར་འགྱུར་རོ། །
སྔར་བཤད་པའི་ཚུལ་གྱི་འཆད་ཤེས་ན། བཤད་རྒྱུད་ལ་བརྟེན་ནས་རྩ་རྒྱུད་ཀྱི་ཤིན་ཏུ་གསང་བའི་གནས་བཤད་པའི་གྲུབ་ཆེན་གསུམ་གྱི་མན་ངག་གི་གནད་རྣམས་ལེགས་པར་ཤེས་པར་འགྱུར་ལ། དེ་ལྟར་འཆད་མི་ཤེས་ན་ནི་ནག་པོ་པའི་རིམ་པ་བཞི་
པ་ལ་ཅུང་ཟད་རེའི་བཤད་པ་སྣང་ན་ཡང༌། ལཱུ་ཨི་པ་དང་དྲིལ་བུ་པའི་རྫོགས་རིམ་ནི། རྩ་རྒྱུད་ཀྱི་སྐབས་གང་དུ་སྦས་པ་འཆད་ཤེས་པར་མི་སྣང་ངོ༌། །གསུམ་པ་ནི། རྡོ་རྗེ་མཁའ་འགྲོ་ལས། བདེ་མཆོག་ཕྱི་མར་གསུངས་པའི་ཡི་གེ་བཅུ་དྲུག་ཞུས་པའི་ལན་
དུ། ཡི་གེ་བཅུ་དྲུག་གིས་བཅུད་ལེན་གྱི་རྫས་བསྟན་ཏེ། ཡི་གེ་བཅུ་དྲུག་ནི། ར་ཧ་སྱེ་པ་ར་མ་ར་མྱེ། སརྦ་ཏྨ་ནི། ས་དཱ་སྠི་ཏཿ ཞེས་པ་སྟེ། གསང་བ་མཆོག་ཅེས་པའི་རྐང་པ་གཉིས་ཀྱི་སྐད་དོད་དོ། །དེ་རྣམས་ཕྲལ་ནས་ཡི་གེ་རེ་རེའི་དོན་རྡོ་རྗེའི་མཁའ་འགྲོར་
གསུངས་པ། ལྭ་བ་པའི་འགྲེལ་པར་འབྱུང་བ་ནི། ར་ནི་མཚལ་ཆེན་པོ་ཡི་ཁམས། །ཧ་ནི་རི་ལས་སྐྱེས་པ་སྟེ། །རི་སྐྱེས་ཞེས་བྱ་མགོ་སྐྱེས་སོ། །སྱེ་ནི་དྲི་ཡི་སྣོད་ཡིན་ཏེ། །ལུས་ལ་དྲི་ནི་ཇི་ལྟར་བའོ། །པ་ནི་རླུང་དུ་གསུངས་པ་སྟེ། །ར་ན་དྲི་ཉིད་ཡིན་

པར་གསུངས། །ཡི་གེ་མ་ནི་མེ་ཏོག་སྟེ། །ར་ནི་དེ་བཞིན་ལན་ཚྭའོ། །མྱེ་ནི་ཤ་ཆེན་པོར་འདོད་དེ། །ས་ནི་རབ་ཏུ་སྦྱོར་བ་ཉིད། །རྦ་ནི་མགོ་བོར་རབ་ཏུ་གསུངས། །ཏ་མ་མེ་ཡི་རྐང་ཡིན་ཏེ། །ནི་ནི་དྲི་ཡི་མར་ཁུའོ། །ས་ནི་སོ་དང་སེན་མོ་སྟེ། །དཱ་ནི་རྒྱ་མཚོ་ལས་སྐྱེས་པའོ། །སྠི་ནི་
ཁ་ཡི་སྙིང་པོ་སྟེ། །ཏཿནི་ག་བུར་བསྟན་པའོ། ཞེས་གསུངས་སོ། །དེ་ལ་ར་ནི་དུས་སུ་འབབ་པའི་ཟླ་མཚན་ནོ། །ཧ་ནི་མིའི་ཀླད་པ་མ་རུལ་པ་དང༌། སྱེ་ནི་ལུས་ཀྱི་དྲི་མ་དང༌། །བཞི་པ་ལ་འགྱུར་གཞན་ལས། པ་ནི་པགས་པ་ཉིད་དུ་གསུངས། །ཞེས་འབྱུང་སྟེ་བུ་ཆུང་གི་པཌ་བ་ཞིབ་པར་
སྦྱངས་པ་ཡིན་ཟེར། ར་ནི་ཁ་ཟས་སྣུམ་བག་ཅན་མ་ཟོས་པའི་དྲི་ཆེན་དང༌། མ་ནི་ལོ་བརྒྱད་མ་དང་རོལ་པ་ལས་བྱུང་བའི་ཁྲག་དང་བཅས་པ་ཞེས་གསུངས་པ་དེར་མངོན་ནོ། །ར་ནི་ཐོ་རངས་ཀྱི་དྲི་ཆུ་དང༌། མྱེ་ནི་ཆུ་སེར་ལན་ཅིག་བཏོན་པའི་ཤ་ཆེན་དང༌། ས་ནི་མིའི་ཚིལ་
གྱི་ཞུན་དང༌། རྦ་ནི་སྐྲའི་མར་ཁུ་དང་ལན་ཚྭའོ། །ཏྨ་ནི་དྲི་ཆེན་གྱི་མར་ཁུ་དང༌། ནི་ནི་རྐང་མར་དང༌། ས་ནི་གསལ་ལ། དཱ་ནི་དྲི་ཆུ་བར་པ་དང༌། སྠི་ནི་ཁ་ཆུ་དང༌། ཏཿནི་སྐྱེས་པ་དར་མའི་ཁུ་བ་ལ་འཆད་དོ། །དེ་ལྟར་བཅོ་བརྒྱད་ཡོད་ཀྱང་རྦའི་རྫས་གཉིས་གཅིག་ཏུ་དང༌།
སོ་དང་སེན་མོ་གཉིས་གཅིག་ཏུ་བགྲངས་པས་བཅུ་དྲུག་གོ། །དེ་རྣམས་བསྡུས་པའི་སྙིང་པོ་ནི་བདུད་རྩི་ལྔ་སྟེ། རྡོ་རྗེ་མཁའ་འགྲོ་ལས། གསང་སོགས་རྣལ་འབྱོར་བ་ཡི་རྫས། བཤང་དང་གཅི་སོགས་ལྔ་ལ་བྱ། །ཁམས་རྣམས་སྡུད་པའི་སྡེ་ཚན་ནི། །དེ་ལྟར་
བཅུད་ལེན་བསྟན་པ་ཡིན། །ཞེས་གསང་བ་ནས་རྟག་བཞུགས་པའི་བར་གྱི་ཚིག་ལྔ་བདུད་རྩི་ལྔ་ལ་སྦྱར་ཏེ། ཁ་སྦྱོར་ལས་ཀྱང་དེ་བཞིན་དུ་འབྱུང་ངོ༌། །སྐྲའི་མར་ཁུ་དང༌། དྲི་ཆེན་གྱི་མར་ཁུ་དང༌། དྲི་ཆུ་བར་བ་སྒྲུབ་ལུགས་དང༌། རྫས་རྣམས་བསྟེན་ཚུལ་

ཤེས་པར་འདོད་ན་བདེ་མཆོག་གི་རྣམ་བཤད་ཆེན་མོ་ལས་ཤེས་པར་བྱའོ། །ལམ་འདིར་བདེ་བ་ཆེན་པོ་གཙོ་བོ་ཡིན་ལ། དེ་ནི་ལུས་ཀྱི་ཀུན་ཏ་ལྟ་བུ་རྒྱས་པ་ལ་རག་ལས་ཤིང༌། ལུས་གྱི་སྟོབས་རྒྱས་པར་བྱེད་པ་ལ་སྔར་གྱི་བཅུད་ལེན་ལ། ཕྱི་
རོལ་གྱི་རྫས་ཀྱི་བཅུད་ལེན་གྱིས་བཅུ་དྲུག་གི་ཆར་ཡང་མི་ཕོད་པ་དང༌། རྫས་བཅུ་དྲུག་དང་བདུད་རྩི་ལྔའི་བཅུད་ལེན་བསྟེན་པ་ལས་བྱུང་བའི་བདེ་བར་སྟེན་ན། བདེ་བ་འཕེལ་བ་དང་བདེ་བ་དེ་ཡང་ཆོས་ཀྱི་དབྱིངས་དང་མཉམ་པར་སྦྱོར་བ་བསྟན་པ་ལས་ཐེར་ཟུག་
ཏུ་བདེ་བ་སྟེར་བར་གསུངས་སོ། །གཉིས་པ་ལ་གཉིས། འབྲས་བུ་ལ་སྦྱར་ཏེ་བཤད་པ་དང༌། ལམ་གྱི་རྫོགས་རིམ་ལ་སྦྱར་ཏེ་བཤད་པའོ། །དང་པོ་ནི། རྡོ་རྗེ་མཁའ་འགྲོ་ལས། མཁའ་འགྲོ་ཀུན་དངོས་སོགས་ལ་བཤད་པ་གཉིས་མཛད་པའི་ཕྱི་མ་ནི། འབྲས་བུ་ལ་སྦྱར་
བ་ལྟར་བཤད་ན། མཁའ་འགྲོ་མ་ཀུན་ནི་རབ་གཏུམ་མ་ལ་སོགས་པའོ། །དངོས་པོ་ནི་ཧེ་རུ་ཀ་མཁའ་འགྲོ་མ་དེ་རྣམས་ཀྱི་རྡུལ་ཕྲ་རབ་ལས་བསྒྲུབས་པའི་རང་བཞིན་ནམ་ངོ་བོར་སྟོན་ནོ། །དེ་ཉིད་སེམས་ཅན་གྱི་དོན་ལ་ནུས་པ་དང་ལྡན་པའི་ཕྱིར་སེམས་དཔའོ། །མི་
ཤེས་པའི་རི་བོ་འཇོམས་པས་ན་ཧེ་རུ་ཀའི་ཡེ་ཤེས་ནི་རྡོ་རྗེའོ། །སེམས་དཔའ་འོག་མའི་དོན་མ་བཤད་པ་ནི་སེམས་དཔའ་སྔ་མའི་དོན་བཤད་པ་དང་འདྲ་བ་ལ་དགོངས་སོ། །འདིར་རྡོ་རྗེ་མཁའ་འགྲོ་ལས། སེམས་དཔའ་རྣམ་པ་གཉིས་གསུངས་ཏེ། །སྣོད་དང་བཅུད་ཀྱི་
འཇིག་རྟེན་ནོ། །བཅུད་ནི་རྒྱུད་བ་ཞེས་བཤད་ལ། །དེ་བཞིན་སྣོད་ནི་བསྟན་པའོ། །རེ་རེ་ཞིང་ཡང་གཉིས་གཉིས་ཏེ། །སྐལ་བ་བཟང་དང་སྐལ་ངན་ནོ། །ས་དང་ཆུ་དང་མེ་རླུང་གི། གཟུགས་ནི་རྣམ་པ་བཞི་རུ་གནས། །ཞེས་གསུངས་པ་ནི། སེམས་དཔའི་དོན་ནུས་པ་དང་ལྡན་པ་ལ་

བཤད་པའི་གང་ལ་ནུས་པ་དང་ལྡན་པའི་སེམས་ཅན་ལ་ཡང་ནུས་པ་དང་ལྡན་པའི་སྒྲ་ཉེ་བར་བཏགས་ནས་གསུངས་ལ། དེའི་སྒོ་ནས་སེམས་ཅན་དེའི་གནས་སྣོད་ལ་ཡང་དེའི་སྒྲ་བཏགས་པའོ། །གང་ཞིག་ནུས་པ་དང་ལྡན་པའི་འདུལ་བྱེད་ལ་ནི་སྒྲ་དེ་དངོས་སུ་འཇུག་གོ །
དེ་ལྟར་ན་འདུལ་བྱེད་ཀྱི་དག་པའི་སྣོད་བཅུད་གཉིས་ནི་སྐལ་བཟང་དང༌། གདུལ་བྱའི་མ་དག་པའི་སྣོད་བཅུད་གཉིས་ནི་སྐལ་ངན་དང༌། གཟུགས་ནི་འབྱུང་བཞིའི་ཚུལ་ལམ་རྣམ་པ་ཅན་ནོ། །བདེ་བའི་མཆོག་ནི་ཕུལ་དུ་བྱུང་བའོ། །འདི་ནི་ཞེས་པའི་ནིའི་སྒྲ་ནི་ངེས་གཟུང་སྟེ། 
བཅོམ་ལྡན་འདས་འདི་ཁོ་ན་རང་ཉིད་དག་པའི་བརྟན་གཡོ་མ་ལུས་པའི་ངོ་བོར་འབྱུང་བས་ན་རང་འབྱུང་ངོ༌། །བཅོམ་ལྡན་འདས་ནི་བཤད་ཟིན་ཏོ། །དཔའ་བོ་ནི་མི་མཐུན་ཕྱོགས་ཐམས་ཅད་ལས་རྒྱལ་བའོ། །མཁའ་འགྲོ་ནི་དཔའ་བོ་དང་དཔའ་མོ་རྣམས་སོ། །དྲ་བ་ནི་
དེ་དག་གི་ཚོགས་སོ། །སྡོམ་པ་ཡིན་ཞེས་པ་ནི་དེ་རྣམས་ཐམས་ཅད་ཧེ་རུ་ཀ་གཅིག་གི་ངོ་བོར་སྡོམ་པ་སྟེ། དེ་ལྟར་གྱུར་པའི་བཅོམ་ལྡན་འདས་ཀྱིས་རྒྱུད་བཤད་དོ། །ཞེས་སྦྱར་རོ། །རྐང་པ་དེ་བཞིས་རྒྱུད་ཀྱི་སྟོན་པ་ཕུན་ཚོགས་བསྟན་པར་བླ་མ་རྣམས་བཞེད་པ་ནི། ལྭ་
བ་པ་དང་ཡང་མཐུན་པར་སྣང་ངོ༌། །གཉིས་པ་ནི། རེ་ཞིག་སྔར་གྱི་རྐང་པ་གཉིས་དང༌། མཁའ་འགྲོ་ཀུན་དངོས་སོགས་ཀྱི་འབྲེལ་བཤད་པར་བྱ་སྟེ། སྔོན་དུ་རྐང་པ་གཉིས་ཀྱིས་བསྟན་པའི་བཅུད་ལེན་བསྟན་པས་ལུས་རྒྱས་པར་བྱས། དེ་ནས་འབྱུང་བ་རིམ་བརྩེགས་
སོགས་ཀྱིས་བསྟན་པའི་རྡོ་རྗེའི་ལུས་སྤྱི་དང༌། གསང་བ་མཆོག་ཨེ་ཝཾ་མ་ཡ་ལ་སྦྱོར་བའི་ཡི་གེ་བཞིས་བསྟན་པའི་རྩ་འཁོར་བཞི་ཚོགས་པ་དང༌། སོ་སོ་བ་ལ་བརྟེན་པའི་རྫོགས་རིམ་སྒོམ་པའི་ནང་གི་ཐབས་དང༌། ཡང་ཡི་གེ་བཞིས་བསྟན་པའི་སྤྱན་མ་

སོགས་ཀྱི་རིགས་ཀྱི་ལས་ཀྱི་ཕྱག་རྒྱ་བཞིའི་ཕྱིའི་ཐབས་ལ་བརྟེན་ནས། དུས་གཅིག་ན་ཞེས་པའི་དེས་དོན་སྲོག་དབུ་མར་ཞུགས་ཏེ་འབྱུང་འཇུག་མི་བྱེད་པ་དང༌། མངོན་བརྗོད་སྔར་དྲངས་པ་ལྟར་རླུང་དེས་གཏུམ་མོ་སྦར་བ་ལ་བརྟེན་ནས། 
ཐོས་པའི་སྐད་དོད་ཤྲུ་ཏའི་ངེས་དོན་བཤད་པ་ལྟར། སྤྱི་བོ་ནས་བྱང་སེམས་གསང་གནས་ཀྱི་རྩེའི་བར་ཏུ་འཛགས་པ་ལས་བྱུང་བའི་བདེ་ཆེན་ལ་པདྨ་གར་དབང་ནས་ཧེ་རུ་ཀའི་བར་གྱི་ཐ་སྙད་ཀྱིས་གསུངས་པ་ནི། རྡོ་རྗེ་སེམས་དཔའ་ཧེ་རུ་ཀ །མཁའ་འགྲོ་མ་ཀུན་སྒྲ་རུ་བཤད། 
ཅེས་པ་ལྟར་ནང་གི་དཔའ་བོ་དང་དཔའ་མོའི་མཁའ་འགྲོ་ཀུན་གྱི་དངོས་པོ་སྟེ་ངོ་བའོ། །དེ་ཉིད་གསལ་བ་ལས་ཀྱང༌། མཁའ་འགྲོ་མ་ནི་ཐམས་ཅད་ཀྱི། །རང་བཞིན་ཉིད་ཕྱིར་དེ་ཡི་དངོས། །ཞེས་གསུངས་སོ། །སེམས་དཔའ་ནི། སེམས་དཔའ་ཞེས་པའང་འཁོར་བ་ན། །
མཆོག་ཏུ་དགའ་བའི་ངོ་བོ་ཡིན། །ཞེས་གསུངས་ཏེ། འཁོར་བ་ནི་འདིར་ཐབས་བདེ་བ་ཆེན་པོ་ལ་བྱའོ། །རྡོ་རྗེ་སེམས་དཔའི་སེམས་དཔའི་དོན་ཡང་དེའོ། །རྡོ་རྗེ་ནི་བདེ་བ་དེ་ཉིད་སྟོང་པ་ཉིད་དང་དབྱེར་མེད་པར་ཞུགས་པའོ། །རྒྱུ་མཚན་དེས་ན་རྩ་རྒྱུད་ལས། རྡོར་སེམས་
ཞེས་པའི་འོག་ཏུ་བདེ་བའི་མཆོག །ཅེས་གསུངས་ཏེ། བདེ་བ་ཆེན་པོ་ནམ་མཁའི་ཁམས་སྟོང་པ་ཉིད་ཀྱི་ཡུལ་ཅན་དུ་གནས་པ་ནི། །བདེ་བ་གཞན་ལས་མཆོག་ཡིན་པའི་ཕྱིར་ཏེ། བྱང་ཆུབ་སེམས་ནི་མི་ཕྱེད་ཕྱིར། །འདི་ལ་རྡོ་རྗེ་སེམས་དཔར་བརྗོད། །དེ་ཡི་
ཕྱིར་ན་དེ་འོག་ཏུ། །བདེ་བའི་མཆོག་ཏུ་རྒྱུད་ལས་གསུངས། །ནམ་མཁའི་མཁས་སུ་གནས་པས་ཀྱང༌། །དེ་ནི་བདེ་བའི་མཆོག་ཏུ་བརྗོད། །ཅེས་གསུངས་སོ། །མཆོག་ཏུ་དགའ་བ་འདི་ནི་གདུལ་བྱ་རང་རང་གི་ངོར་རྣམ་སྣང་ལ་སོགས་པའི་སྐུར་འབྱུང་བས་

རང་འབྱུང་ངམ། དེ་ཁོ་ན་ཉིད་ཇི་བཞིན་དུ་རྗེས་སུ་ཞུགས་པས་རང་འབྱུང་དང༌། །སྐལ་པ་ཕུན་ཚོགས་དང་ལྡན་པས་བཅོམ་ལྡན་འདས་དང༌། མི་མཐུན་ཕྱོགས་རྩད་ནས་འབྱིན་པར་འགྱུར་བའི་ནུས་པ་དང་ལྡན་པས་དཔའ་བོའོ། །མཁའ་འགྲོ་ནི་རྩ་སོ་དྲུག་དང༌། དེ་དག་
གི་ནང་གི་ཁམས་རྣམས་སོ། །དྲ་བ་ནི་ཚོགས་སོ། །དེའི་ནང་ནས་རྒྱུ་བའི་རླུང་གིས་བྱང་སེམས་བསྐྱོད་པ་ལས་བྱུང་བའི་ཡེ་ཤེས་ནི་སྡོམ་པ་སྟེ་སཾ་བ་ར་ཞེས་པ་བདེ་བ་མཆོག་གོ། །དེ་ལྟར་མཁའ་འགྲོ་ཀུན་ཞེས་སོགས་ཀྱི་རྐང་པ་བཞིའི་དོན་གྱི་བདེ་བ་ལ་ནི། ཡས་བབས་
དང་མས་བརྟན་གྱི་སྐབས་ཀྱི་དགའ་བ་བཞི་ཚན་གཉིས་ཡོད་ལ། རླུང་དབུ་མར་ཞུགས་གནས་ཐིམ་གསུམ་བྱས་པ་ལས་བྱུང་བའི་དགའ་བ་བཞི་ནི། ཕྱག་ཆེན་ཐིག་ལེ་ལས། གང་ཕྱིར་དགའ་བ་དེ་སྣང་བ། །སྣང་བ་མཆེད་པ་མཆོག་ཏུ་བཤད། །ཁྱད་དགའ་ཉེ་བར་ཐོབ་པར་
ཤེས། །ལྷན་ཅིག་སྐྱེས་དེ་འོད་གསལ་བའོ། །ཞེས་དགའ་བཞི་སྣང་མཆེད་ཐོབ་གསུམ་འོད་གསལ་དང་བཞིར་གསུངས་སོ། །དེ་ཡང་མངོན་བརྗོད་ལས། དགའ་བ་དང་པོ་ཡེ་ཤེས་ཏེ། །མཆོག་ཏུ་དགའ་བ་མཉམ་པར་སྦྱོར། །བདེ་བར་དགའ་བ་གྲུབ་པ་ཆེ། །ལྷན་ཅིག་སྐྱེས་
དགའ་བླ་མེད་ཡིན། །སྦྱོར་བ་དང་ནི་ཤིན་ཏུ་སྦྱོར། །སྦྱོར་བ་ཆེ་དང་ཡེ་ཤེས་སྦྱོར། །དེ་དག་ཆོ་གའི་རིམ་པའོ། །ཐིག་ལེ་གཞུང་གི་སྦྱོར་ཤེས་ན། །ཕྲ་བའི་སྦྱོར་བས་བལྟ་བར་བྱ། །ཞེས་གསུངས་པའི་དགའ་བཞིའི་རིམ་པ་ནི་ཡས་བབས་ཀྱི་རིམ་པ་ཡིན་ལ། རྐང་པ་ཐ་
མ་གཉིས་ཀྱི་དོན་ནི་ཐིག་ལེའི་རྣལ་འབྱོར་སྒོམ་པའི་གཞུང་གི་དོན་ཤེས་ནས་ཡི་གེ་དང་ཐིག་ལེ་ཕྲ་མོའི་སྦྱོར་བ་སྟེ་རྣལ་འབྱོར་བསྒོམས་ནས། དགའ་བཞི་ཇི་ལྟར་སྐྱེ་བ་བལྟ་བར་བྱའོ། །ཞེས་པའོ། །འགྲེལ་བར་རྣལ་འབྱོར་དང་རྗེས་སུ་རྣལ་འབྱོར་དང་ཤིན་ཏུ་

རྣལ་འབྱོར་དང་རྣལ་འབྱོར་ཆེན་པོའི་ཡེ་ཤེས་ཀྱི་ཆོ་གའི་རིམ་པའོ། །ཞེས་འཆད་དེ། དགའ་བ་བཞི་དང་རིམ་པ་བཞིན་དུ་སྦྱར་རོ། །ཡང་མངོན་བརྗོད་ལས། ལྟེ་བ་སྙིང་པད་ནུ་མའི་དབུས། །ལྕེ་ཡི་རྩ་དང་མགོ་སྟེང་དུ། །དགའ་བ་དང་ནི་མཆོག་
དགའ་ཉིད། །དམ་པར་དགའ་དང་ལྷན་ཅིག་སྐྱེས། །དང་པོ་འདབ་མ་དྲུག་ཅུ་བཞི། །གཉིས་པ་བརྒྱད་པ་མཆོག་ཡིན་ཏེ། །གསུམ་པ་འདབ་མ་བཅུ་དྲུག་པ། །བཞི་པ་སུམ་ཅུ་རྩ་གཉིས་འདབ། །ཕག་མོ་ལྟེ་བའི་རྩར་གནས་པ། །ལྷན་ཅིག་སྐྱེས་དགའ་ཁྲག་འཐུང་མཆོག །
ཅེས་ལྟེ་བར་དགའ་བ་དང༌། སྙིང་ཁར་མཆོག་དགའ་དང༌། ལྕེའི་རྩ་བ་སྟེ་མགྲིན་པར་དམ་པ་སྟེ་ཁྱད་པར་གྱི་དགའ་བ་དང༌། མགོ་ཡི་སྟེང་སྟེ་སྤྱི་བོར་ལྷན་སྐྱེས་ཀྱི་དགའ་བ་སྐྱེ་བར་བཤད་པ་ནི་མས་བརྟན་གྱི་དགའ་བཞིའི་རིམ་པའོ། །སྙིང་པད་ནི་སྙིང་ཁའི་རྩ་
འཁོར་ཏེ་གཞན་གསུམ་ལ་ཡང་སྦྱར་རོ། །ལྟེ་བའི་རྩ་བར་ཕག་མོ་ནི་གཏུམ་མོ་ཨ་ཐུང་དང༌། ལྷན་སྐྱེས་ཁྲག་འཐུང་དུ་བཤད་པ་ནི་མས་བརྟན་གྱི་ལྷན་སྐྱེས་བྱང་སེམས་གྱེན་དུ་ལོག་པ་སྤྱི་གཙུག་ཏུ་ཕྱིན་པ་ན་སྐྱེ་བས། སྤྱི་གཙུག་གི་ཧཾ་ཡིག་ཧེ་རུ་ཀར་བསྟན་པའོ། །
གསུམ་པ་ལ་གཉིས། དྲང་དོན་དུ་བཤད་པ་དང༌། ངེས་པའི་དོན་དུ་བཤད་པའོ། །དང་པོ་ནི། འབྱུང་བ་ནི་འབྱུང་གནས་ཏེ་སྒྲའི་ཚུལ་ལོ། །དེ་ལ་སྒྲ་ནི་དབྱངས་དང་ཚུལ་ནི་དེའི་རྣམ་པ་ཅན་ཏེ། དབྱངས་གསལ་དང་སྔགས་རྣམས་སོ། །དེ་ཡང་ཡི་གེ་ངག་
ཏུ་བརྗོད་པ་མིན་གྱི། ཡིད་ལ་བྲིས་པའི་རྣམ་པ་ཅན་དུ་སྣང་བ་ཡིན་པས་སྒྲར་བཏགས་པའོ། །དེ་དག་ལས་བྱུང་བ་རྣམས་ནི་ལྷ་རྣམས་ཏེ། དེས་ན་ལྷའི་འབྱུང་གནས་སོ། །དམ་ཚིག་ནི་ལྷ་མོ་རྣམས་སོ། །དེ་རྣམས་ཀྱི་སྤྱོད་པ་ནི་སྤྱོད་པའོ། །སྤྱོད་པ་དེའི་སྤྱོད་

ཡུལ་ནི་དཔའ་བོ་རྣམས་ཡིན་ནོ། །སྒྲ་ཚུལ་ལས་བྱུང་བ་ལ་ནམ་མཁའི་ནཱ་ད་དང༌། དབང་པོ་གཉིས་མཉམས་པར་སྦྱོར་བ་ལས་བྱུང་བར་འཆད་པར་ཡོད་ཀྱང་ཕྱོགས་རེ་བར་སྣང་ལ། སྔར་བཤད་པ་རྡོ་རྗེ་མཁའ་འགྲོའི་འགྲེལ་པ་ལས་འབྱུང་བ་ལྟར་ན། ལྷའི་སྐྱེད་
ཆོག་ཕལ་མོ་ཆེ་ལ་འགྲོ་བར་སྣང་ངོ༌། །བླ་མ་རྣམས་རྐང་པ་གཉིས་པོ་འདི་སྔོན་བྱུང་གི་འཁོར་ལ་ཡང་སྦྱོར་ཏེ་དེ་ཡང་རུང་བར་སྣང་ངོ༌། །གཉིས་པ་ནི། །ཕུང་སོགས་སྐྱེས་པར་བཤད་པའི་ཁུ་ཁྲག་ལས་མཆོག་ཏུ་བདེ་བ་སྐྱེས་ཤིང་བྱུང་བས་ན་འབྱུང་གནས་སྒྲ་
ཚུལ་ལོ། །དེ་ལས་ངེས་པར་འབྱུང་བ་རྣམས་ནི། བྱང་ཆུབ་ཀྱི་སེམས་བདེ་བ་ཆེན་པོ་སྐྱེད་པར་རྒྱུད་འདིར་བསྟན་པ་ཉིད་རྒྱུད་གཞན་དུ་ཡང་བཞེད་པ་སྟེ་འབྱུང་བར་ངེས་པའི་དོན་ནོ། །བསྡུ་ན་རྫོགས་རིམ་བསྒོམས་པས་བྱང་སེམས་དཀར་དམར་གྱི་འབར་
འཛག་ལས་བྱང་ཆུབ་ཀྱི་སེམས་སྐྱེ་བའོ། །དེ་ཉིད་རྣལ་འབྱོར་པས་བསྟེན་ཞིང་བསྙེན་པར་བྱ་བས་དམ་ཚིག་གོ། དེ་ལ་སྤྱོད་པའི་སྤྱོད་ཡུལ་ནི་དབང་པོ་དྲུག་གིས་ཡུལ་དྲུག་ལ་ལོངས་སྤྱོད་པའོ། །དབང་པོ་རྣམས་ལ་ཡང་སྤྱོད་ཡུལ་ཞེས་པ་ནི།
དོན་དམ་པར་ཡུལ་དབང་དབྱེར་མེད་པས་ཉེ་བར་བཏགས་པའོ། །ཡུལ་རྣམས་བདེ་ཆེན་གྱི་རྣམ་རོལ་དུ་ཤར་བའི་ཚུལ་གྱིས་ལོངས་སྤྱོད་པས་བདེ་ཆེན་འབར་ཏེ། ཡུལ་ཡུལ་ཅན་གཉིས་སོ་སོར་མི་སྣང་བར་ལྷན་ཅིག་སྐྱེས་པར་རོ་གཅིག་པའི་གནས་
སྐབས་འཐོབ་པར་འགྱུར་རོ། །འདི་ནི་རྡོ་རྗེ་མཁའ་འགྲོ་རྩ་འགྲེལ་ལ་བརྟེན་ནས་བཤད་པའོ། །ལུས་ལ་གནད་དུ་བསྣུན་པའི་རྫོགས་རིམ་སྒོམ་པ་ཐམས་ཅད་ལ་སྔར་བཤད་པ་ལྟར་འབྱུང་བས། རིམ་པ་བཞི་པ་ལྟ་བུ་ཕྱོགས་རེ་བ་ལ་བཤད་མི་དགོས་སོ། །

གཉིས་པ་ནི། འཇིག་རྟེན་ཞེས་པའི་རྐང་པ་གཉིས་ལ་ལོ་ཙཱ་བ་གཉིས་ཀྱི་བཤད་སྲོལ་ཡང་མི་མཐུན་པར་སྣང་ཞིང༌། འགྲེལ་པ་གསུམ་ལས། ཐོག་མ་ཐུགས་དང་དབུས་གསུང་དང་མཐའ་སྐུའི་འཁོར་ལོ་གསུམ་ལ་གནས་པའི་དཔའ་བོ་
རྣམས་མཐོ་རིས་དང་མི་ཡུལ་དང་ས་འོག་གི་འཇིག་རྟེན་གསུམ་དུ་རྙེད་པར་དཀའ་ཞེས་འཆད་དོ། །འདི་ལ་བཤད་ཚུལ་གཉིས་ལས་བཤད་པ་དང་པོ་ནི་ཐོག་མ་གསང་བ་དང་དབུས་མཆོག་དང་མཐར་དགྱེས་པ་དང༌། ཡང་དག་གནས་ཀྱི་དོན་འདི་སྐད་བདག་གིས་
ཐོས་པའི་དུས་གཅིག་ན་སོགས་ཀྱི་ངེས་པའི་དོན་སྔར་བཤད་པ་ནི། ས་གསུམ་གྱི་འཇིག་རྟེན་གསུམ་ན་ཤིན་ཏུ་རྙེད་དཀའ་བ་སྟེ་རྟོགས་པར་དཀའོ་ཞེས་པའི་དོན་ནོ་ཞེས་ཏེ་རྡོ་རྗེ་མཁའ་འགྲོའི་དགོངས་པའོ། །ཡང་རྡོ་རྗེ་མཁའ་འགྲོ་ལས། འཇིག་རྟེན་གསུམ་དུ་
རྙེད་དཀའ་བའི་དོན་ཟག་བཅས་ཀྱི་དངོས་པོ་གསུམ་ལས་རྙེད་པར་མི་འགྱུར་བ་ལ་བཤད་པ་ལྟར་ན། འཇིག་རྟེན་གསུམ་ནི་དགའ་བ་དང་མཆོག་དགའ་དང་ཁྱད་པར་གྱི་དགའ་བ་གསུམ་ལ་བྱའོ། །དེ་དག་གིས་ནི་གང་ལས་རྙེད་དཀའ་བ་བསྟན་ཏོ། །གང་རྙེད་པར་
དཀའ་ན་ལྷན་ཅིག་སྐྱེས་པའི་ཡེ་ཤེས་སོ། །རྙེད་དཀའ་བའི་རྒྱུ་མཚན་ནི་དགའ་བ་གསུམ་ཟག་པ་དང་བཅས་པ་ཞེས་པས་སྟོན་ནོ། །དེའི་དོན་ནི་འཇིག་རྟེན་གྱི་སྒྲས་དམིགས་པ་དང་བཅས་པའི་རྟོག་པ་སྟོན་ལ། དེ་ཡང་ཐོག་མ་དང་དབུས་ཏེ་བར་དང་མཐར་
ཏེ་ཐ་མ་རྣམས་ཀྱི་ཆ་ཤས་སུ་ཕྱེ་ནས་ཡང་དག་པར་རྟོགས་པའོ། །དེ་རྣམས་ནི་བྷ་བ་བྷ་དྲའི་ལུགས་སོ། །དེ་དག་གི་དོན་བསྡུ་ན་གཉིས་སུ་སྣང་བ་དང་དེར་ཞེན་པའི་རྟོག་པ་མ་ནུབ་བར་དུ། དོན་གྱི་ལྷན་སྐྱེས་ཉམས་སུ་མྱོང་བ་མེད་པར་སྟོན་པས། རྙེད་དཀའ་

བའི་ལྷན་སྐྱེས་ནི་ལྷན་སྐྱེས་ཙམ་མིན་ནོ། །གསུམ་པ་ནི། བསྲུབ་བྱ་སྟེ་གཙུབ་སྟན་དང༌། སྲབ་བྱེད་དེ་གཙུབ་ཤིང་དང་ལག་པའི་རྩོལ་བ་རྣམས་སྦྱར་བ་ལས་དུ་བ་སྐྱེ་ཞིང་མེ་མཆེད་མོད་ཀྱི། བརྟགས་ན་དེ་གསུམ་པོ་གང་ལ་ཡང་མི་གནས་ཏེ་མེ་འབྱུང་བ་མེད་དོ། །
དེ་ཇི་ལྟ་བ་བཞིན་དུ་བསྲུབ་བྱ་ཕྱག་རྒྱའི་ཆོས་འབྱུང་དང༌། སྲུབ་བྱེད་ཐབས་ཀྱི་རྡོ་རྗེ་གཉིས་ཡང་དག་པར་སྦྱོར་བ་ལས་བདུད་རྩི་ལྟ་བུའི་ལྷན་སྐྱེས་ཀྱི་ཡེ་ཤེས་སངས་རྒྱས་སྟེར་བ་པོ་འབྱུང་སྟེ། བརྟགས་ན་རྒྱུ་རྐྱེན་གང་ལས་ཀྱང་མི་འབྱུང་བ་ཤེས་པར་བྱའོ། །
ནག་པོ་སྤྱོད་པས་ཀྱང༌། དཔེར་ན་གཙུབ་ཤིང་གཙུབ་སྟན་ལག་པ་ཡི། །རྩོལ་བ་ལ་བརྟེན་མེ་ཡི་རྩེ་དམིགས་པ། །བརྟགས་ནས་གཙུབ་ཤིང་ལ་སོགས་ལ་ཡོད་མིན། །དེ་བཞིན་འགྲོ་བ་གཡོ་བ་ལ་སོགས་པའོ། །འགྲོ་བ་མཐའ་དག་སོ་སོར་སྣང་བ་ཙམ། །བདེ་
སོགས་ངོ་བོ་མ་བརྟགས་ཉམས་དགའ་བ། །འདི་སྐད་བདག་གི་ཞེས་བྱ་ལ་སོགས་དག །བསམ་མི་ཁྱབ་སྟེ་ཇི་ལྟ་དེ་ལྟའོ། །ཞེས་དང༌། བསྲུབ་བྱ་སྲུབ་བྱེད་སྦྱོར་བ་ལས། །ཆོས་སྐུ་ཇི་ལྟ་དེ་བཞིན་ནོ། །ཞེས་སྣོད་བཅུད་ཀུན་བརྟགས་ན་མི་རྙེད་པ་དང༌། ཁྱད་
པར་དུ་གླེང་གཞིའི་ཚིག་གིས་བཤད་པའི་བདེ་ཆེན་ལ་སོགས་པ་མ་བརྟགས་ན་ཉམས་དགའ་བ་ཙམ་དུ་ཡོད་པ། གཙུབ་པའི་མེ་ཇི་ལྟ་བ་དེ་ལྟར་དུ་ཤེས་པར་བྱ་བར་གསུངས་ཏེ། །ཕྱག་རྒྱ་དང་སྦྱར་བ་ལས་དང་ལུས་ལ་གནད་དུ་བསྣུན་པའི་ཐབས་
ལས་བདེ་བ་བསྐྱེད་པ་ན། རང་བཞིན་གྱིས་གྲུབ་པས་སྟོང་པར་རྟོགས་པའི་ལྟ་བ་དང་སྦྱོར་བ་དང༌། རྗེས་ལ་སྒྱུ་མ་ལྟར་མ་བརྟགས་ཉམས་དགའ་བ་ཙམ་ཡིན་པར་ཤེས་པར་བྱ་བར་བསྟན་ཏེ། །འདི་ལ་འཆད་ཚུལ་དུ་མ་ཞིག་འདུག་ཀྱང་ནག་པོ་སྤྱོད་པ་དང༌། ལྭ་བ་

པའི་ལུགས་ལྟར་བཤད་པའོ། །གཉིས་པ་ནི། སྔགས་ཀྱི་བཟླས་པ་ལ་སྙིང་པོ་སོགས་ཟློ་བ་དང༌། རྡོ་རྗེ་བཟླས་པ་སོགས་དང༌། དེ་བཞིན་དུ་བསྐྱེད་རིམ་དང་རྫོགས་རིམ་གྱི་བསམ་གཏན་གཉིས་དང༌། སོགས་ཀྱིས་བསྡུས་པར་དཀྱིལ་
འཁོར་བྲི་བ་དང༌། སྦྱིན་སྲེག་དང་དམ་ཚིག་དང་སྡོམ་པ་ལ་སོགས་པ་དང༌། བཟླས་པ་དང་བསམ་གཏན་དང་ལྡན་པ་དེ་ལྟར་སྦྱོར་ཉིད་དེ་ལས་ལ་སྦྱོར་བ་ཞི་རྒྱས་སོགས་སྒྲུབ་པ་དང༌། སྦྱོར་བ་དེ་གཅིག་བུར་མ་ཟད་ཀྱི་ཆོ་གའི་ཡེ་ཤེས་ཏེ་སྒྲུབ་ཐབས་ཀྱི་དང་
ལས་སྦྱོར་གྱི་ཆོ་ག་ཤེས་པའོ། །རྣལ་འབྱོར་མ་བླ་ན་མེད་པ་ཡི་བདེ་མཆོག་གི་རྩ་བའི་རྒྱུད་རྒྱས་པ་ལས་གསུངས་པ་མདོར་བསྡུས་པའི་རྒྱུད་ནི་བཤད་ཀྱིས་མཉན་པར་གྱིས་ཤིག །ཅེས་བཅོམ་ལྡན་འདས་ཀྱིས་གསང་བའི་བདག་པོ་ལ་གསུངས་
པའོ། །ཞེས་ལྭ་བའི་ན་བཟའ་ཅན་ལ་སོགས་པ་མང་པོས་བཤད། རྡོ་རྗེ་ཕག་མོ་ཞུ་བ་པོ་ཡིན་པར་བྱང་ཆུབ་སེམས་དཔའི་འགྲེལ་པ་ལས་བཤད་དེ། ཆོས་གསུང་ཐེབས་རེ་རེ་ལ་ཡང་འཁོར་རྣམས་ཀྱིས་སྟོན་པའི་སྐུའི་བཀོད་པ་མི་འདྲ་བ་དུ་མ་དང༌། 
ཆོས་མི་འདྲ་བ་དུ་མ་གསུངས་པར་མཐོང་བར་གསུངས་པས། ཕྱོགས་གཅིག་ལ་ཞེན་མི་དགོས་སམ་སྙམ་མོ། །རྣལ་འབྱོར་མ་བླ་ཞེས་པའི་རྐང་པ་གཅིག་དང༌། རྒྱུད་ནི་བཤད་ཀྱིས་ཞེས་པ་ལོ་ཆེན་གྱི་འགྱུར་མ་བཅོས་པ་དང༌། མལ་གྱི་འགྱུར་དང༌།
ལོ་ཙཱ་བ་ཤེས་རབ་གྲགས་དང་མར་དོ་གཉིས་ཀ་འདུས་ནས་བསྒྱུར་བ་ལ་མེད་ཅིང་འགྲེལ་བ་རྣམས་ལ་མི་སྣང་ཡང༌། དོན་ལ་ནི་སྐྱོན་མི་སྣང་ངོ༌། །གསུམ་པ་ལམ་གྱི་གསང་བའི་བགྲོད་པ་རྫོགས་པའི་ཐབས་ལ་གསུམ། རིགས་ལྡན་མ་མཆོད་

པ་དང༌། དམ་ཚིག་རྣམས་བསྲུང་བ་དང༌། ཕྱག་རྒྱ་བཞི་བསྒོམ་པའོ། །དང་པོ་ལ་གསུམ། རིགས་ལྡན་མ་སྤྱིར་མཆོད་པ་དང༌། རིགས་ལྡན་མ་གསུམ་ལ་བརྟེན་ནས་དངོས་གྲུབ་སྒྲུབ་པ་མཆོད་པ་དང་བཅས་པ་དང༌། རིགས་ལྡན་མ་མཆོད་པའི་ཕན་ཡོན་ནོ། །དང་པོ་ནི།
མཆོད་པར་བྱ་ཞེས་སྦྱར་རོ། །གང་གིས་ན་བདག་པོའི་རྣལ་འབྱོར་དང་ལྡན་པའི་རྣལ་འབྱོར་པས་སོ། །དུས་ནམ་གྱི་ཚེ་ཞེ་ན། དུས་ཀྱི་ཁྱད་པར་གྱིས་ཞེས་པ་སྟེ་ཟླ་བ་རེ་རེའི་ཡར་ངོ་དང་མར་ངོའི་བཅུ་ལའམ། ལོ་རེ་རེའི་དགུན་ཟླ་འབྲིང་པོའི་མར་ངོའི་བཅུ་ལའོ། །
ཅི་ལན་ཅིག་གམ་ཞེ་ན། མ་ཡིན་ཏེ་རྟག་ཏུ་ཞེས་རྒྱུན་མ་ཆད་དུའོ། །མཆོད་རྫས་གང་གིས་ཤེ་ན། དབུགས་ཀྱིས་དྲངས་ཏེ་འབྱུང་བར་དབུགས་འབྱིན་ཏེ་མཆིལ་མའམ། དབུགས་འབྱིན་པའི་སྟོབས་སྐྱེད་པས་ཤ་ཆེན་ནོ། །དང་པོ་བྱིས་པ་དང་ཐམ་མ་རྒན་པོ་ལ་མི་འབྱུང་བར།  བར་དུ་འབྱུང་བས་བར་
མ་སྟེ་ཁྲག་གོ། །ཁམས་རྣམས་ཀྱི་ནང་ན་མཆོག་སྟེ་བྱང་ཆུབ་ཀྱི་སེམས་སོ། །དྲི་ནི་དྲི་ཆེན་ནོ། །ཆུ་ནི་རྡོ་རྗེའི་ཆུའོ། །བཅས་པ་ནི་ལྔ་ཆར་ལྷན་ཅིག་པའམ། གཉིས་པ་ལ་སོགས་པ་དང་བཅས་པས་སོ། །ཀྱང་གི་སྒྲས་ནི་ཉེར་བར་སྤྱོད་པ་ལྔ་དང་ཡང་བཅས་པ་
ཞེས་སྟོན་ནོ། །གང་ལ་ན། རྒྱལ་རིགས་སོགས་འཇིག་རྟེན་ལ་གྲགས་པའི་རིགས་ལྡན་དང༌། དབང་བསྐུར་བའི་དུས་སུ་མཚོན་པའི་མི་བསྐྱོད་པ་སོགས་ཀྱི་རིགས་ལྡན་ཏེ་བསྟན་བཅོས་ལ་གྲགས་པའི་རིགས་ལྡན་མའོ། །དེ་ནི་ལོ་ཙཱ་བ་གཉིས་ཀྱི་བཤད་སྲོལ་
ལ་འབྱུང་བའོ། །དབུགས་འབྱུང་བ་ནི་རང་གི་ལྷག་པའི་ལྷ་སྒོམ་པ་སོགས་ཀྱིས་ལེགས་པར་སྦྱངས་བའི་བཙུན་མོའོ། །བར་མ་ནི་གཞོན་ནུ་དང་རྒན་མོ་དག་གི་བར་མ་རྡུལ་དང་ལྡན་པའོ། །མཆོག་གམ་དམ་པ་ནི་བར་མ་ཡོན་ཏན་ཅན་ནོ། །དེ་

ལ་དབྱེ་ན་ཡེ་ཤེས་ལྔ་རྣམ་པར་དག་པའི་ཕྱག་རྒྱ་མ་ལྔ་སྟེ། དང་པོ་ནི་ལོ་བཅུ་གཅིག་མ་སྟེ་དེའི་པདྨར་རོལ་བས་བཅུད་ལེན་བསྒྲུབ་པར་བྱའོ། །གཉིས་པར་ནི་བཅུ་གཉིས་མ་དང་རོལ་བས་དམ་ཚིག་དོན་དུ་གཉེར་བར་བྱ་སྟེ་འདིར་དམ་ཚིག་ནི་བདེ་
ཆེན་ནོ། །གསུམ་པར་ནི་བཅུ་དྲུག་མ་དང་རོལ་བས་སྔགས་ལ་གོམས་པར་གསུངས་པའི་དོན་ནི་དངོས་གྲུབ་ཀྱི་དོན་དུ་ཡིན་ནོ། །བཞི་པར་ལོ་ཉི་ཤུ་མ་དང་རོལ་བས་ནི་མཁའ་སྤྱོད་བསྒྲུབ་བོ། །ལྔ་པར་ཉེར་ལྔ་མ་དང་རོལ་བས་དབང་བསྐུར་བའི་དོན་དུ་ཡིན་ཏེ། རྡོ་རྗེ་མཁའ་འགྲོའི་
དོན་བཤད་པར་སྣང་ངོ༌། །དེ་འདྲ་བའི་རིགས་ལྡན་མ་ལ་དྲིའི་རྫས་བཟང་པོས་བྱུགས་པ་དང༌། དེས་མཚོན་ནས་མེ་ཏོག་སྣ་ཚོགས་ལ་སོགས་པ་དང༌། གོས་དང་རྒྱན་ལ་སོགས་པ་རྣམས་ཀྱིས་བརྒྱན་པར་བྱའོ། །དེ་ཡང་ཆུ་དང་བཅས་ཞེས་པའི་ཆུ་ནི་རླུང་མཁྲིས་བད་ཀན་གྱི་ནད་
སེལ་བའི་ཆང་གི་བཏུང་བ་སྣ་ཚོགས་པ་སྦྱིན་པ་དང༌། བདག་ཉིད་ཀྱིས་ལོངས་སྤྱད་པས་རིགས་ལྡན་མ་རྣམས་མཆོད་པར་བྱའོ། །རྟག་ཏུ་ནི་བར་མ་ཆད་པར་དེ་ཁོ་ན་ཉིད་སྒོམ་པའི་མཆོད་པ་བྱ་བའི་དོན་ནོ། །གང་གིས་ན་རིམ་པ་གཉིས་སྒོམ་པའི་
རྣལ་འབྱོར་པས་སོ། །དུས་ནམ་གྱི་ཚེ་མཆོད་སྙམ་ན། །དུས་ཀྱི་ཁྱད་པར་ཞེས་པ་རྡོ་རྗེ་མཁའ་འགྲོ་ལས་སྔ་དྲོའི་དུས་ལ་གསུངས་ཏེ། འགྲེལ་པ་གཉིས་ལས་དེ་མཚོན་བྱེད་དུ་བྱས་པའི་དུས་དྲུག་བཤད་དོ། །འགྲེལ་བ་གཞན་གྱིས་ནི་དབང་པོ་གཉིས་འདུས་
པའི་དུས་ཁྱད་པར་བ་ལ་བཤད་དོ། །བཤད་པ་གཞན་སྔར་དང་འདྲ་བ་ལ། རིགས་ལྡན་མ་ལ་སྙོམས་པར་ཞུགས་པ་ལས་དེ་ཁོ་ན་ཉིད་ཀྱི་མཆོད་པ་བྱ་བར་བཤད་པའི་ངེས་དོན་སྟོན་པ་ནི། དབུགས་འབྱིན་ནི་སྣ་བུག་གཡས་གཡོན་གྱི་རླུང་གཉིས་སོ། །བར་

མ་ནི་དེ་གཉིས་རོ་རྐྱང་གཉིས་ཀྱི་བར་མ་སྟེ་དབུས་མར་སྙོམས་པར་འཇུག་པའོ། །མཆོག་ནི་རླུང་དེ་གཉིས་ལྟེ་བའི་རྩ་བར་དབུ་མར་ཞུགས་པའི་དུས་སུ་ཕྱག་རྒྱ་མི་འགྱུར་བའི་མཆོག་གོ། ཞེས་བཤད་དེ་ཚིག་ཐ་མའི་དོན་ནི་ཕྱག་རྒྱ་ལ་བརྟེན་ནས་རླུང་གཉིས་དབུ་མར་
ཞུགས་པའི་དུས་སུ་ནི། ཕྱག་རྒྱ་མ་ཉིད་མི་འགྱུར་བའི་བདེ་བ་འདྲེན་པའི་ཐབས་མཆོག་ཅེས་པའོ། །དྲིའི་ཆུ་ནི་སི་ཧ་ལ་ཀཾ་སྟེ་ཁྲག་གོ། བཅས་པ་ནི་ག་པུར་ཏེ་ཁུ་བས་རིགས་ལྡན་མ་རྣམས་ལ་མཆོད་པར་བྱའོ། །དེ་རྣམས་ནི་ལྭ་བ་པ་དང་ལྷ་སྦས་ཀྱི་འགྲེལ་པ་ལ་བརྟེན་ནས་
བཤད་དོ། །གཉིས་པ་ནི། བྷ་བ་བྷ་དྲས་སེམས་ཅན་སྡུག་བསྔལ་བ་ལ་གདུང་བས་ན་ཕོ་ཉའོ། །ཞེས་པ་ནི་སྐད་དོད་ཀྱི་སྟེང་ནས་ཡིན་ལ། །བླ་མ་རྣམས་རང་གི་འདོད་པ་མྱུར་དུ་སྒྲུབ་པའི་ཕོ་ཉ་དང་འདྲ་བས་ན་ཕྱག་རྒྱ་ལ་ཕོ་ཉ་ཞེས་གསུངས་ཏེ། ལྭ་བ་པ་དང་མཐུན་ནོ། །འདི་ལ་སྐལ་
ལྡན་གྱིས། ཕོ་ཉ་གསུམ་ཡོད་པ་ལས། ལྷན་ཅིག་སྐྱེས་དངོས་གྲུབ་ཅེས་པ་ནི་མཚོན་པ་ཙམ་མོ། །དེ་ལ་མཆོག་ནི་ལྷན་ཅིག་སྐྱེས་མའོ། །འབྲིང་ནི་གནས་ལས་སྐྱེས་མ་སྟེ་ཞིང་སྐྱེས་དང་གཅིག་གོ། ཐ་མ་ནི་གསང་སྔགས་ལས་སྐྱེས་མའོ། །ཡང་ན་མཁའ་ལ་དང༌།
ས་ལ་དང༌། ས་འོག་ན་རྒྱུ་བ་གསུམ་རིམ་པ་བཞིན་མཆོག་ལ་སོགས་པའོ། །འདི་དག་གྲུབ་པས་དགོས་པ་ཅི་ཡོད་ཅེ་ན། ཡིད་ནི་ནང་དུ་ཆུད་པ་ཡིས་མངོན་པར་འདོད་པའི་དངོས་གྲུབ་བསྒྲུབ་པར་བྱའོ་ཞེས་འཆད་དོ། །བླ་མ་རྣམས་ལྷན་ཅིག་སྐྱེས་དངོས་ཀྱིས་ལྷན་སྐྱེས་
མ་བསྟན་ལ། གྲུབ་ཅེས་པས་ཞིང་གི་བདག་ཉིད་ཆེན་པོ་ལས་རྣལ་འབྱོར་མར་གྲུབ་པ་དང༌། བསམ་གཏན་དང་བཟླས་པ་སོགས་ལས་རྣལ་འབྱོར་མར་གྲུབ་པ་བསྟན་ཏོ། །དང་པོ་ནི་མཆོག་སྟེ་དངོས་གྲུབ་གཉིས་ཀ་སྟེར་བས་སོ། །གཉིས་པ་ནི་འབྲིང་སྟེ་འཇིག་རྟེན་

པའི་དངོས་གྲུབ་སྟེར་བས་སོ། །གསུམ་པ་ནི་ཐ་མ་སྟེ་དངོས་གྲུབ་གཉིས་སྟེར་མི་ནུས་ཀྱང་དེ་གཉིས་སྒྲུབ་པའི་གྲོགས་བྱེད་པས་སོ། །ཞེས་གསུང་ངོ་། །ཕོ་ཉ་མོ་གསུམ་གྱི་ངོས་འཛིན་ལ་མི་འདྲ་བ་མང་དུ་འདུག་ནའང༌། དང་པོ་ནི་དོན་གྱི་ལྷན་
སྐྱེས་རྒྱུད་ལ་ཐོབ་པ་ཡན་ཆད་དེ། འཇིག་རྟེན་ལས་འདས་པའི་མཁའ་འགྲོ་མའོ། །གཉིས་པ་ནི་གནས་སོ་གཉིས་ལ་སོགས་པར་སྐྱེས་པ་རྣལ་འབྱོར་མས་རྗེས་སུ་བཟུངས་བས་རྣལ་འབྱོར་མར་གྱུར་པའོ། །གསུམ་པ་ནི་དབང་ལ་སོགས་པས་རྒྱུད་ལེགས་པར་སྦྱངས་
པ་རིམ་པ་དང་པོའི་རྣལ་འབྱོར་ལ་བྱུང་བ་སྟེ། དེ་གཉིས་ནི་འཇིག་རྟེན་པའི་རྣལ་འབྱོར་མའོ། །ཡིད་ནི་ནང་དུ་ཆུད་པ་ཡིས་ཏེ་དེ་བཞིན་གཤེགས་པ་ཐམས་ཅད་ཀྱི་སྐྱེད་མ་མོའི་ཤེས་རབ་མ་དང་སྦྱོར་ཚུལ་ཇི་ལྟར་གསུངས་པ་བཞིན་དུ་མཉམ་པར་སྦྱོར་བ་ལྡན་པས་
ཡིད་གཞན་དུ་མི་གཡེང་བར་ཚིམ་པར་བྱས་པ་ལ། མངོན་པར་འདོད་པའི་དངོས་གྲུབ་བསྒྲུབ་པར་བྱའོ། །དེ་ལྟར་ཕོ་ཉ་མོ་མཆོད་པས་ཚིམ་པར་བྱེད་པའི། ཐ་མ་དང་བར་མ་དང་མཆོག་གསུམ་རྡོ་རྗེ་མཁའ་འགྲོ་ལས་གསུངས་ཏེ། སྔར་གྱི་མཆོག་དང་ཞེས་
སོགས་དང་མི་གཅིག་གོ། ཕོ་ཉ་དང་སྙོམས་པར་ཞུགས་པ་ལས་བྱུང་བའི་རང་གི་རྫས་ཀྱི་ཐིག་ལེ་ཁུ་བས་སངས་རྒྱས་དང་བྱང་ཆུབ་སེམས་དཔའ་མཆོད་པར་གསུངས་པ་ལ་སྒྲས་ཟིན་ལྟར་བཤད་ན། ཆོས་འབྱུང་དུ་སྤྲོས་ལ་ལྕེས་བླངས་ཏེ་བདུད་རྩི་དེས།
ཕྱི་རོལ་དུ་དཀྱིལ་འཁོར་བ་དང་ཚོགས་ཀྱི་དཔའ་བོ་དང་རྣལ་འབྱོར་མ་རྣམས་ཚིམ་པར་བྱའོ། །ཞེས་བླ་མ་རྣམས་གསུང་བ་ལྟར་རོ། །སྒྲས་ཟིན་ལས་གཞན་དུ་བཤད་ན། སངས་རྒྱས་ཏེ་ཕུང་པོ་ལྔ་དང་བྱང་ཆུབ་སེམས་དཔའ་སྟེ་མིག་ལ་སོགས་པ་རྣམས་

ཚིམ་པར་བྱ་བའི་དོན་ནོ། །དབུགས་འབྱིན་མཆོག་ཅེས་པ་ནས་འདི་ཡན་ཆད་ལ་ནང་གི་རིགས་ལྡན་མ་མཆོད་པ་བླ་མ་རྣམས་ཀྱི་མན་ངག་གིས་རྒྱས་པར་བཤད་པ་ནི། འདིར་ཚིག་མངས་སུ་དོགས་ནས་མ་བྲིས་སོ། །གསུམ་པ་ནི། རིག་ལྡན་མ་མཆོད་པའི་ཕན་
ཡོན་ནི། ཕོ་ཉ་མོ་ལ་བརྟེན་ནས་སྤྱོད་པ་བྱེད་པའི་རྣལ་འབྱོར་པ་དེ། གང་ཟག་གཞན་གྱི་མིག་གིས་མཐོང་བ་དང༌། ལུས་ཀྱིས་རེག་པ་དང་རྣལ་འབྱོར་པ་དེའི་གཏམ་རྣ་བས་ཐོས་པའམ་ཡིད་ལ་དྲན་པ་ཡིས་ཀྱང༌། ལས་ཀྱི་སྒྲིབ་པའི་སྡིག་པ་ཀུན་ལས་གྲོལ་བ་སྟེ་
འདག་པར་འགྱུར་བ་དེ་ལྟ་བུ་ཉིད་དུ་ཐེ་ཚོམ་མེད་ན། དེ་འདྲ་བའི་རྣལ་འབྱོར་པ་བདག་ཉིད་ཀྱིས་དག་བྱེད་ཀྱི་བསོད་ནམས་ཀྱི་ཚོགས་མཆོག་རྣམས་གསོག་པ་དང༌། སྡིག་པ་རྣམས་འཇིག་པ་སྟེ་འཇོམས་པར་བྱེད་པ་སྨོས་ཀྱང་ཅི་ཞིག་དགོས། དེ་ལྟར་ཕོ་ཉ་མོ་ལ་
བརྟེན་པ་དེས་གསང་སྔགས་ཟློས་པའི་བཟླས་བརྗོད་དྲང་ངེས་གཉིས་དང༌། དྲང་ངེས་ཀྱི་བསམ་གཏན་གཉིས་ཀྱིས་དངོས་གྲུབ་གཉིས་མྱུར་དུ་འགྲུབ་པར་འགྱུར་རོ། །ཀྱང་གི་སྒྲས་བསམ་གཏན་རྐྱང་པས་ཀྱང་འགྲུབ་པར་སྟོན་ཏེ། ནང་ལ་གཞོལ་བའི་དབང་དུ་བྱས་
པའོ། །ལོ་ཆེན་དང་མར་དོ་རྐྱང་པས་བསྒྱུར་བ་དང༌། རྒྱ་འགྲེལ་མང་པོ་ལས། བདེ་བ་ཡིས་ཀྱང་འགྲུབ་པར་འགྱུར། །ཞེས་པ་མ་བྱུང་ཡང༌། མར་དོ་དང་ཤེས་རབ་གྲགས་གཉིས་ཀས་བསྒྱུར་བ་དང་མལ་གྱི་འགྱུར་ལ་འབྱུང་བ་དག་སྟེ། བདེ་བ་མཆོག་སྟོད་འགྲེལ་
ལས་ཀྱང་སྔགས་བཟླས་ཀྱི་འཛིན་པ་བསྟན་པའི་ཤུགས་ཀྱིས་དེའི་སྔོན་མ་སྲོག་རྩོལ་བསྟན། བསམ་གཏན་དངོས་སུ་བསྟན་པས་དེའི་སྔོན་མ་སོར་སྡུད་བསྟན། བདེ་བས་ཏིང་ངེ་འཛིན་དངོས་སུ་བསྟན་པས་དེའི་སྔོན་མ་རྗེས་དྲན་བསྟན་པར་གསུངས་སོ། །

རྒྱུད་ཀྱི་རྡོ་རྗེའི་ཚིག་རེ་རེ་ལ་དོན་མི་འདྲ་བ་དུ་མ་ཚད་ལྡན་རྣམས་ཀྱིས་བཤད་པ་ལ་འགལ་བ་མེད་ལ། མལ་གྱི་བཤད་སྲོལ་འཛིན་པ་དག་བདེ་བ་ཡིས་ཀྱང་ཞེས་པ་སྤྱོད་པ་ལ་འཆད་དོ། །གཉིས་པ་ལ་གཉིས། བསྲུང་བའི་དམ་ཚིག་བསྐྱང་
བ་དང༌། བཟའ་བའི་དམ་ཚིག་བསྐྱང་བའོ། །དང་པོ་ནི། ལམ་འདིའི་སྒྲུབ་པ་པོས་ཤིན་ཏུ་མཉམ་པར་གཞག་པ་སྟེ་སྒོ་གསུམ་མ་ཡེངས་པར་བྱས་ནས། བསྲུང་བའི་དམ་ཚིག་རྩ་བ་དང་ཡན་ལག་གི་དམ་ཚིག་རྒྱུད་གཞན་ནས་གསུངས་པ་དང༌། རྒྱུད་འདིར་
གསུངས་པའི་བསྲུང་བའི་དམ་ཚིག་རྣམས་རྟག་ཏུ་སྟེ་རྒྱུན་དུ་མ་ཉམས་པར་བསྐྱང་བར་བྱའོ། །དམ་ཚིག་མ་བསྲུངས་པའི་ཉེས་དམིགས་ནི། རྩ་བའི་དམ་ཚིག་ལ་སོགས་པ་ཉམས་པས་ནི་སྔར་དཀྱིལ་འཁོར་དུ་དབང་བསྐུར་བ་ཐོབ་པར་མ་འགྱུར་བ་སྟེ་
ནུས་པ་ཉམས་པར་འགྱུར་ལ། སྔགས་བཟླས་པ་སོགས་ཀྱིས་ཀྱང་དངོས་གྲུབ་ཐོབ་པར་མི་འགྱུར་བ་དང༌། དེར་མ་ཟད་ཕྱི་མར་ངན་འགྲོར་འགྲོ་བ་སོགས་ཀྱི་ཉེས་དམིགས་ཤིན་ཏུ་ཆེའོ། །དེའི་ཕྱིར་དང་པོ་ནས་ཉེས་པས་མ་གོས་པ་ལ་འབད་ཅིང༌། གལ་
ཏེ་རྩ་ལྟུང་བྱུང་ན་དཀྱིལ་འཁོར་བཞེངས་ནས་བླ་མ་ལས་སམ། བདག་འཇུག་གིས་སྡོམ་པ་སླར་གསོ་བར་བྱ་ལ། ལྷག་མའི་ལྟུང་བ་བྱུང་ན་བཤགས་པ་སོགས་ཀྱི་ཕྱིར་འཆོས་པའི་ཆོ་གས་དག་པར་བྱའོ། །ཕྱིས་བཅོས་སུ་རུང་ངོ་སྙམ་པས་ཀྱང་མི་བྱ་
སྟེ། དེ་ནི་བཅོས་ཀྱང་སླར་ཉེས་པ་ལས་ལྡང་བར་མི་འགྱུར་ཞིང༌། ཕྱིས་བཅོས་པར་མི་འོས་པ་ཉིད་དུ་ཡང་བཤད་དོ། །ཞེས་མར་དོ་གསུང་པ་ནི་ལེགས་པ་ཡིན་ནོ། །གཉིས་པ་ནི། སྦྲང་རྩི་ནི་སྦྲང་རྩི་ཆེན་པོའོ་ཞེས་པ་ནི་ལྷ་སྦས་ཀྱིས་མར་ཆེན་པོའོ།།

ཞེས་བཤད་པ་དང་དོན་གཅིག་སྟེ་ཚིལ་ཆེན་ནམ་དེའི་ཞག་གོ། །མཚལ་ཏེ་ཁྲག་ནི་དུས་སུ་འབབ་པའི་ཟླ་མཚན་ནོ། །ག་པུར་བཅས་ནི་ག་པུར་དང་ལྷན་ཅིག་ཡོད་པའི་མེ་ཏོག་ལ་བཤད་དེ། འདི་ཁུ་བ་དང་ལྷན་ཅིག་པའི་མེ་ཏོག་ཡིན་ལ། སྔ་མ་ནི་རཀྟ་རྐྱང་པའོ། །
ཙན་དན་དམར་པོ་ནི་ཤ་ཆེན་ནོ། །སྦྱར་བ་ནི་བཤང་བ་ལ་སོགས་པ་དང་བཅས་པས་མཉམ་མེད་དེ་རོ་མཆོག་དྲུག་པོའི་བཅུད་ལེན་ནོ། །ཞེས་གསུངས་ཏེ། བདུད་རྩི་ལྔ་དང་མར་ཁུ་ཆེན་པོ་དང་དྲུག་གོ། ཐམས་ཅད་རྡོ་རྗེའི་རྡོ་རྗེ་ཀུན་ནི་ལྷ་ཀུན་གྱི་བདག་ཉིད་ཧེ་རུ་ཀའོ། །དེའི་
མཚན་མ་ནི་ཐོད་པའོ། །མཚན་མ་འཛིན་ནི་ཐོད་པ་དེ་ལས་རང་གི་མཐེབ་སྲིན་གྱི་རྩེ་སྦྱར་བས་བླངས་ཏེ་མྱང་བའོ། །དེ་ཡང་རྒྱ་མཚོ་བསྲུབས་པའི་བདུད་རྩི་བཞིན་ཏུ་སྦོམ་པོ་སྟེ་མཐེ་བོང་ནི་རི་རབ་དང༌། མཐའ་ནི་མཐེའུ་ཆུང་ཡིན་ལ་དེའི་ལྟག་མ་སྲིན་ལགས་
ལ་གནས་པའི་རྒྱ་མཚོར་བྱས་ཏེ་དཀྲུགས་ལ། ཨོཾ་ཧ་ཧོ་ཧྲིཿཞེས་པའི་ཧས་ཁ་དོག་དང༌། ཧོས་དྲིའི་སྐྱོན་བཅོམ། ཧྲིཿ ས་མང་པོར་སྤེལ་ཏེ། ལྷའི་རྣལ་འབྱོར་སྒོམ་པ་དང་སྔགས་ཟློ་བའི་རྣལ་འབྱོར་པ་བདུད་རྩིའི་བསྟེན་ཚུལ་རིག་པས་རྟག་ཏུ་སྤྱད་
པ་སྟེ་བཟའ་བར་བྱའོ། །ལོངས་སྤྱོད་ཚུལ་ནི་འདི་སྐད་དུ། །མཁས་པས་གྲུབ་པའི་བདུད་རྩི་མྱང༌། །དང་པོར་བླ་མར་དབུལ་བྱས་ཏེ། །དེ་ཡི་རྗེས་སུ་ཧེ་རུ་ཀ །རྡོ་རྗེ་ཅན་གྱི་ཕྱིར་དབུལ་ལོ། །ཕྱག་རྒྱ་ལ་ནི་ཕུལ་ནས་ནི། །བདག་ཉིད་ཀྱིས་ནི་ཡང་དག་མྱང༌། །སྦྱོར་
བ་ཀུན་གྱི་སྙིང་པོ་ཡི། །བདུད་རྩི་རྣམ་པ་ལྔར་འགྱུར་རོ། །འདི་ལྟ་བུ་ཡི་སྦྱོར་བ་ཡིས། །རྡོ་རྗེ་སེམས་དཔའ་དང་མཉམ་འགྱུར། །ཞེས་གསུངས་པ་བཞིན་ནོ། །ཚོགས་ཀྱི་ནང་དག་དུ་ཞེས་པ་ནི་འཁོར་ལོ་གསུམ་གྱི་དབུས་སུའམ་ཡང་ན་བདེ་མཆོག་གི་རྣལ་འབྱོར་

འཛིན་པར་གཅིག་པའི་རྣལ་འབྱོར་ཕོ་མོའི་དབུས་སུའོ། །བཞག་པ་ནི་ཉམས་སུ་ལེན་པའོ་ཞེས་འགྲེལ་པ་གཞན་ལས་བཤད་དོ། །ཡང་སྒྲས་ཟིན་གྱི་བཤད་པ་ལས་གཞན་དུ་བཤད་ན་ག་པུར་བཅས་ནི་བྱང་ཆུབ་ཀྱི་སེམས་དང་བཅས་པའོ། །
ཞེས་བཤད་དེ་དེའི་བྱང་ཆུབ་ཀྱི་སེམས་ནི་བདེ་ཆེན་དང༌། བཅས་པ་ནི་སྟོང་པ་ཉིད་དང་སྦྱར་བ་སྟེ། ཁམས་དཀར་དམར་གྱི་ངེས་དོན་ནོ། །ཚོགས་ཀྱི་ནང་དུ་བཞག་པ་ནི་མིག་སོགས་ཀྱི་དབང་པོ་དྲུག་གི་ཚོགས་དང༌། ཁྱད་པར་དུ་ཕོ་མོའི་དབང་པོ་གཉིས་ཀྱི་ཚོགས་
ཏེ་དེ་རྣམས་འདུས་པའོ། །དེ་ལྟར་ན་ཚོགས་ནི་འདུས་པའི་དོན་ཏེ། སྤྱིར་ཐབས་ཤེས་ཀྱི་དབང་པོ་དྲུག་འདུས་པ་དང༌། ཁྱད་པར་དུ་ཕོ་མོའི་དབང་པོ་གཉིས་འདུས་པའོ། །དེ་གཉིས་གང་ཞེ་ན། སྦོམ་པོ་སྟེ་ཐབས་ཀྱི་རྡོ་རྗེ་དང༌། མཐའ་ལྟག་སྟེ་ཕྱག་རྒྱའི་པདྨའོ། །
དེ་ཡང་པདྨ་མན་ཆད་ཀྱི་ལུས་ནི་མཐའ་དང༌། པདྨ་ནི་དེའི་ལྟག་སྟེ་གོང་མའོ། །དེ་གཉིས་ཀྱི་རྩེ་གཉིས་སྦྱར་བའི་ངེས་དོན་ནི། ཡབ་ཀྱི་གསང་གནས་ཀྱི་རྩེའི་དྷཱུ་ཏཱིའི་མར་སྣ་དང༌། ཡུམ་གྱི་གསང་གནས་ཀྱི་རྩེའི་བྱ་རོག་གདོང་ཞེས་གྲགས་པའི་རྩ་གཉིས་ཁ་
སྦྱོར་བ་ཡིན་ཏེ། རྡོ་རྗེའི་གུར་ལས། རྡོ་རྗེ་སོར་མོའི་རབ་སྦྱོར་གྱིས། །རྡོ་རྗེའི་ས་གཞི་རབ་བསྐུལ་ཏེ། །ཞེས་དང༌། ཕྱི་ནས་དེ་ཡི་བདེ་ལྡན་དུ། །རྡོ་རྗེ་སེམས་དཔའ་རབ་བཅུག་སྟེ། །རྡོ་རྗེ་བཅིང་བའི་སྦྱོར་བ་ཡིས། །རྡོ་རྗེ་མཆོད་པ་རབ་ཏུ་བརྩམ། །ཞེས་སོར་
མོས་རྡོ་རྗེའི་ས་གཞི་སྟེ་རྟེན་པདྨའི་རྩ་བསྐུལ་བ་དང༌། རྩ་སད་པའི་ཕྱི་ནས་རྡོ་རྗེ་བཅིང་བ་སྟེ་རྩ་གཉིས་མི་ཕྱེད་པར་འཆིང་བའི་སྦྱོར་བ་ཡིས་སྙོམས་འཇུག་བྱེད་པར་གསུངས་པ་ལྟར་བྱེད་པའོ། །དེ་ལྟར་བྱས་པས་སྔར་བཤད་པ་ལྟར་ཕྱག་རྒྱ་ལ་

བརྟེན་ནས་རླུང་གཉིས་དབུ་མར་ཚུད་པར་འགྱུར་རོ། །འདི་ནི་རིགས་ལྡན་མ་མཆོད་པའི་གནད་དམ་པར་སྣང་ངོ༌། །རྡོ་རྗེ་མཁའ་འགྲོ་ལས། ཚོགས་ཀྱི་ནང་དུ་ཞུགས་པ་ནི། །དབང་པོ་ཐམས་ཅད་ལས་བྱུང་སྟེ། དེ་དག་ཐམས་ཅད་ཀྱི་བཅུད་ཀྱི་ར་ས་ཡ་
ནའོ། །ཞེས་གསུངས་པའི་དོན་ནི་ཐབས་ཤེས་ཀྱི་དབང་པོ་རྣམས་འདུས་པ་ལས་བྱུང་བའི་བྱང་སེམས་ནི་དེ་ཐམས་ཅད་ཀྱི་བཅུད་བླངས་པའི་བཅུད་ལེན་དུ་སྟོན་པའོ། །དེ་འདྲ་བ་དེ་རྣལ་འབྱོར་པ་ཕྱག་རྒྱ་སྲོག་རྩོལ་དུ་འགྲོ་བའི་གནད་རིག་པས་རྟག་ཏུ་དེ་ལ་
སྤྱད་པར་བྱའོ། །དེ་ལྟར་སྤྱད་པའི་ཕན་ཡོན་ནི། སྔར་བཤད་པ་དེ་ཞི་བའི་བཏུང་བ་ལྷའི་བདུད་རྩི་བཞིན་དུ་མྱངས་པ་སྟེ་བསྟེན་ནོ། དངོས་གྲུབ་རྟག་པ་སྟེ་སླར་མི་ལྡོག་པ་ཐོབ་པར་འགྱུར་རོ། །དེ་ལྟར་ན་མི་འཆི་བ་སྟེ་བདུད་རྩི་བཅུའི་ཕྱེད་དེ་ལྔ་པོའི་བཅུད་
ལེན་གྱིས། བདེ་བའི་རྟེན་ཀུན་ད་ལྟ་བུ་རྒྱས་པར་བྱས་ནས་མཚན་ཉིད་ཚང་བའི་ཕྱག་རྒྱ་མ་བསྟེན་པ་འདི་ནི། དངོས་གྲུབ་གཉིས་པོ་ཐམས་ཅད་འཇུག་པ་སྟེ་ཐོབ་པར་བྱེད་པ་ཡིན་ནོ། ། གསུམ་པ་ནི། མཆོད་བཞི་ཞེས་སོགས་ལ་གཞུང་ཡང་མི་
འདྲ་བ་དང༌། འཆད་ཚུལ་མི་འདྲ་བ་མང་ཡང༌། སྔར་ལེའུའི་བསྡུས་དོན་གྱི་སྐབས་སུ་བཤད་པ་ལྟར། ནཱ་རོ་པའི་ལུགས་ཀྱི་ཕྱག་རྒྱ་བཞི་སྒོམ་པ་ལ་འཆད་དོ། །དེ་ཡང་གསང་བ་མཆོག་ཅེས་པ་ཨེ་ལྦ་མ་ཡ་ལ་བཤད་པའི་ཡི་གེ་བཞིས་རིམ་པ་
བཞིན་དུ། ལས་རྒྱ་དང༌། ཆོས་རྒྱ་དང༌། ཕྱག་ཆེན་དང༌། དམ་རྒྱ་སྟོན་པར་ཁ་སྦྱོར་ལས་གསུངས་པའི་ཕྱག་རྒྱ་བཞི་ནི་འདིར་མཆོད་པ་བཞིའོ། །མཆོད་པའི་སྐད་དོད་པཱུ་ཛ་ལ་ངེས་ཚིག་གིས་བཤད་པས་ཡིད་གང་བར་བྱེད་པ་ཞེས་པར་འགྱུར་ལ། ཕྱག་རྒྱ་

བཞི་ཐུན་བཞིར་བསྒོམས་པས་ཀྱང་ཡིད་བདེ་བས་གང་བར་བྱེད་དོ། །དཔའ་བོ་ཆེན་པོ་ཧེ་རུ་ཀའི་ང་རྒྱལ་དང་ལྡན་པས་རང་གི་ཡིད་ལ་གང་འདོད་པའི་ཕྱག་རྒྱ་སྒོམ་པར་བྱེད་དོ། །དེའི་ཚེ་དབང་པོ་གཉིས་སྙོམས་པར་འཇུག་པ་ལ་བཞི་ལས། 
ལས་རྒྱའི་སྐབས་སུ་ནི་དབང་པོ་གཉིས་དངོས་སུ་སྙོམས་པར་འཇུག་གོ། །དམ་རྒྱའི་སྐབས་སུ་ནི་ཡིད་ཀྱིས་བསྒོམས་པའི་དབང་པོ་གཉིས་སྙོམས་པར་འཇུག་གོ། །ཆོས་རྒྱའི་སྐབས་སུ་ནི་དཔྱིད་དང་ཐིག་ལེ་གཉིས་སྙོམས་པར་འཇུག་པ་ལ་དབང་པོ་གཉིས་སྙོམས་པར་
འཇུག་པའི་ཐ་སྙད་བཏགས་པ་ཙམ་མོ། །ཕྱག་ཆེན་གྱིས་སྐབས་སུ་ནི་བདེ་བ་ཆེན་པོ་དང་སྟོང་པ་ཉིད་གཉིས་སྙོམས་པར་འཇུག་པ་ལ། དབང་པོ་གཉིས་སྙོམས་པར་འཇུག་པ་ཞེས་བྱའོ། །དེ་ལྟར་སྙོམས་པར་འཇུག་པའང་སྟེ་ལས་ཀྱང་ལྷན་སྐྱེས་ཀྱི་བདེ་བས་དེ་ཁོ་ན་
ཉིད་འཛིན་ནོ། །འདི་ཕྱག་ཆེན་གཅིག་པུ་ལ་སྦྱོར་མོད་ཀྱང་བཞི་ཀ་ལ་སྦྱར་ཏེ་བཞི་ཀ་བསྒོམས་པས་ལྷན་སྐྱེས་ཀྱི་བདེ་བ་འདྲེན་ལ། དེ་དྲངས་པ་ན་བཞི་ཀའི་སྐབས་སུ་ཡང་སྟོང་ཉིད་དང་སྦྱར་དགོས་སོ། །འདིའི་འོག་ཏུ་གསལ་བར་སྟོན་ནོ། །རྡོ་རྗེ་ནི་བཅོམ་ལྡན་
འདས་ཧེ་རུ་ཀ་ཡིན་ལ་དེ་འཛིན་པ་ནི་འདིའི་རྣལ་འབྱོར་པའོ། །དེ་ཡིས་ཕྱག་རྒྱ་བཞི་ལ་བརྟེན་ནས་སྔར་བཤད་པའི་བདེ་སྟོང་སྦྱོར་བ་དེ་ལྟ་བུར་ནི་བྱེད་པ་ཡི་བདེ་བ་ལ། ལྷ་དང་མི་རང་དགའ་བའི་བདེ་བ་ནི་ཕྱོགས་གཅིག་ཏུ་བསྡུས་པར་བྱས་པས་བཅུ་དྲུག་གི་ཆར་ཡང་
མི་ཕོད་དོ། །ཞེས་གསུངས་ཏེ། རྫོགས་རིམ་ལ་ནུས་པ་ཁྱད་པར་ཅན་རྙེད་པའི་སྐབས་ལ་དགོངས་སོ། །བཤད་པ་དེ་རྣམས་ཕལ་ཆེ་བ་ནི། མཁས་པ་མར་དོའི་བཤད་པ་ཡིན་ཏེ། ནཱ་རོ་པའི་བཤད་སྲོལ་ལ་ཤིན་ཏུ་ལེགས་པར་སྣང་ངོ༌། །རྒྱ་འགྲེལ་མང་པོས་

ཀྱང་མཆོད་བཞི་ཕྱག་རྒྱ་བཞི་ལ་བཤད་ལ། རྡོ་རྗེ་མཁའ་འགྲོ་ལས་མཆོད་བཞི་བསྐྱེད་རིམ་ལ་སྦྱར་བ་ནི། ལྭ་བ་པས་རྡོ་རྗེ་བཞིས་སྐྱེད་ལ་སྦྱར་བ་ལྟར་རོ། །གཞུང་ལྷག་མ་ནི་རྫོགས་རིམ་ལ་སྦྱར་རོ། །བཞི་པ་གསང་བ་སྒྲུབ་པའི་གནས་ལ་སྒྲ་ཇི་བཞིན་པ་ནི། ཚང་ཚིང་
ནི་ནགས་ཚལ་འཁྲིགས་པའོ། །སྨན་ལྗོངས་ཞེས་པ་ལོ་ཆེན་དང་མལ་གྱི་འགྱུར་ལ་མེད་ལ། དེའི་དོད་ལ་ཕུག་དང་རི་སུལ་ཞེས་འབྱུང་ངོ༌། །ངོགས་ནི་འགྲམ་མོ། །གདོད་ནས་གྲུབ་པ་ནི་སྔོན་ཆགས་པའི་དུར་ཁྲོད་དོ། །བརྡས་བཤད་ན། བུད་མེད་ཀྱི་ཕྱག་རྒྱ་ནི་
བདེ་བ་ཆེན་པོའི་བདག་ཉིད་ཀྱིས་མུ་སྟེགས་བྱེད་ཀྱི་བདག་ཏུ་ལྟ་བས་མི་གཡོ་བས་ན་རི་བོའོ། །སེམས་ཅན་དམན་པས་གཏིང་དཔག་པར་མི་ནུས་པས་ན་ཚང་ཚིང་ངོ༌། །བདུད་རྩིས་བཀང་བའི་ཁུང་བུ་ཡིན་པས་ན་ཕུག་གོ། ཐབས་ཤེས་སྦྱོར་བས་ཟབ་པ་དང་
རྒྱ་ཆེ་བའི་ཆུའི་འགྲམ་མོ། །གདོད་ནས་གྲུབ་པ་ནི་སྐྱེ་འགག་སྤངས་པའི་དེ་ཁོ་ན་ཉིད་ལ། བདེ་ཆེན་གྱིས་དམིགས་པས་དེའི་རང་བཞིན་དུ་བྱས་པའོ། །འདོད་ཆགས་ཆེན་པོའི་མེས་ཉན་རང་གི་བྱང་ཆུབ་བསྲེག་པས་ན་དུར་ཁྲོད་དོ། །སྒྲས་ཟིན་དང་བརྡས་
བཤད་པའི་གནས་དེར་ནི་སྙིང་པོ་ལེན་པས་ན་དཀྱིལ་འཁོར་ཏེ། མཎྜ་ནི་སྙིང་པོ་དང༌། ལཱ་ཏི་ནི་ལེན་པའོ། །སྙིང་པོ་ལེན་པའི་ཕྱི་ནང་གི་དཀྱིལ་འཁོར་ནི་ཐིག་ལ་སོགས་པས་བྲི་བ་དང༌། ཡིད་ཀྱིས་བྲིས་བ་སྟེ་བསྒོམ་པར་བྱའོ། །དེའི་དང་པོ་ལྟར་ན་
ལེའུ་གཉིས་པ་དང་འབྲེལ་ལ། གཉིས་པ་ལྟར་ན་རིམ་པ་གཉིས་ཀྱི་དཀྱིལ་འཁོར་སྒོམ་པའི་སྐབས་རྣམས་སུ་འབྲེལ་ལོ། །གཉིས་པ་ནི། དཔལ་ཧེ་རུ་ཀ་མངོན་པར་བརྗོད་པ་བསྡུས་པའི་རྒྱུད་ལས། སྔར་འབྱུང་བཞི་སོགས་ལུས་ལ་སྦྱར་བའི་ལུས་

ཀྱི་དཀྱིལ་འཁོར་དང༌། གླེང་གཞིའི་བྷ་ག་ལ་བཞུགས་སོ་ཞེས་པས་བྷ་གའི་དཀྱིལ་འཁོར་དང་བྱང་ཆུབ་སེམས་ཀྱི་དཀྱིལ་འཁོར་ཡང་བསྟན་པའི་དཀྱིལ་འཁོར་ལ་ལེའུ་འདིས་འཇུག་པར་བྱེད་པས་དཀྱིལ་འཁོར་ལ་འཇུག་པའོ། །དེའི་ལེའུ་
ནི་པ་རི་ཚེད་ཞེས་པ་ཡོངས་སུ་བཅད་པ་སྟེ་བརྗོད་བྱའི་དོན་གྱི་ཡོངས་སུ་བཅད་པ་དང༌། བརྗོད་བྱེད་གཞུང་གི་ཡོངས་སུ་བཅད་པ་གཉིས་སོ། །དང་པོ་ནི་ང་གཅིག་ཡོད་པའི་གྲངས་ཀྱི་དང་པོའོ། །འཁོར་ལོ་སྡོམ་པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་
བཤད་པ་སྦས་པའི་དོན་ཀུན་གསལ་བ་ལས་ལེའུ་དང་པོའི་བཤད་པའོ།།	༈     །།གཉིས་པ་ལྷག་མ་ཞེ་དགུས་དོན་དེ་རྒྱས་པར་བཤད་པ་ལ་གཉིས། རིམ་གཉིས་སྒོམ་པ་སོགས་ཀྱི་སྣོད་རུང་དུ་བྱ་བ་དང༌། སྣོད་དུ་རུང་བ་ལ་གསང་བ་རྒྱས་པར་བཤད་པའོ། །
དང་པོ་ལ་གཉིས། དཀྱིལ་འཁོར་བྲིས་ཏེ་བསྒྲུབས་པ་ལ་མཆོད་པ་དང༌། བསྒྲུབས་པའི་དཀྱིལ་འཁོར་དེར་དབང་བསྐུར་བའོ། །དང་པོ་ལ་གསུམ། སློབ་དཔོན་གྱི་མཚན་ཉིད། དེས་ཆོ་ག་ཇི་ལྟར་བྱ་བ། ལེའུ་ཡི་མཚན་བསྟན་པའོ། །དང་པོ་ནི། བླ་མ་ལ་མ་བལྟོས་
པར་རྒྱུད་ལ་རང་དགར་འཇུག་པ་དགག་པའི་ཕྱིར་རྩ་རྒྱུད་འདིར་གཞུང་དཀྲུགས་ཏེ་གསུངས་པ། བཤད་རྒྱུད་ལས་འཁྲུགས་བསྡེབས་ཏེ་བཤད་པ་ལྟར་བཤད་དོ། །འདིར་སློབ་དཔོན་མཚན་ཉིད་ཇི་ལྟ་བུ་དང་ལྡན་པས་དཀྱིལ་འཁོར་གྱི་ཆོ་ག་བྱ་ཞེ་ན། དཀྱིལ་
འཁོར་གྱི་སློབ་དཔོན་ནི་རྒྱུད་ལས་གསུངས་པའི་མཚན་ཉིད་ཐམས་ཅད་དང་ལྡན་པའོ། ཞེས་སྤྱིར་བསྟན་ནས། ཁྱད་པར་དུ་སྟོན་པ་ནི། ཡང་དག་པའི་དེ་ཁོ་ན་ཉིད་ཀྱི་དོན་བདེ་བ་ཆེན་པོས་ཤེས་པ་དང༌། བདེ་བ་མཆོག་ལ་སོགས་པའི་རྒྱུད་ཀྱི་རྡོ་རྗེའི་ཚིག་རྣམས་

ཤེས་པ་དང༌། དཔལ་ལྡན་ཁྲག་འཐུང་ཧེ་རུ་ཀའི་གསང་སྔགས་རྣམས་ལེགས་པར་ཤེས་ནས་ཟློ་བའི་བསྙེན་པ་སྔོན་དུ་སོང་བ་སྟེ། སྡོམ་འབྱུང་ལས། འདི་ལྟར་ཁ་ཅིག་གསོལ་འདེབས་པའམ། །རང་ཉིད་བསོད་ནམས་འདོད་པ་ཡིས། །དང་པོར་རང་ལྷའི་བདག་ཉིད་ཀྱིས། །འཁོར་ལོ་
ལ་གནས་སྔོན་བསྙེན་བྱ། །ཞེས་གསུངས་པ་ལྟར་རོ། །བཟླས་པའི་གྲངས་ནི། གཙོ་བོའམ་རང་གི་ལྷའི་སྔགས་འབུམ་ཕྲག་དང༌། གཞན་རྣམས་ཀྱི་ཁྲི་བཟླ་བར་མངོན་བརྗོད་ལས་བཤད་དོ། །ཁྲོ་བ་མེད་པ་ནི་འཕྲལ་དུ་གནོད་པ་བྱས་པ་ལ་སེམས་མི་འཁྲུག་པའོ། །གཙང་བ་ནི་རྩ་ལྟུང་སོགས་
ཀྱིས་མ་གོས་ཤིང་སེམས་འཁྱོག་པའི་སྐྱོན་དང་བྲལ་བའོ། །མཁས་པ་ནི་སྡོམ་འབྱུང་ལས། རབ་གནས་གཏོར་མིའི་ཕ་རོལ་སོན། །སྦྱིན་སྲེག་དཀྱིལ་འཁོར་དེ་ཉིད་ཤེས། །རིག་པའི་གནས་ནི་ཐམས་ཅད་རིག །ཅེས་གསུངས་པ་ལྟར་རོ། །སྦྱོར་ཤེས་ནི་ཞི་སོགས་ཀྱི་ལས་སྦྱོར་ཤེས་པའོ། །ཡེ་ཤེས་ཕ་
རོལ་འགྲོ་ནི་དེ་ལྟར་ཤེས་པའི་ཕ་རོལ་ཏུ་སོན་པའོ། །དེ་འདྲ་བའི་མཚན་ཉིད་དང་ལྡན་པ་དེས་དཀྱིལ་འཁོར་གྱི་ཆོ་ག་བྱའོ། །གཉིས་པ་ལ་བཞི། སའི་ཆོ་ག་དང༌། དཀྱིལ་འཁོར་བྲི་སྒྲུབ་ཀྱི་ཆོ་ག་དང༌། བུམ་པ་སྒྲུབ་ཅིང་དགོད་པ་དང༌། དཀྱིལ་འཁོར་མཆོད་པའི་ཆོ་གའོ། །དང་པོ་ལ་གཉིས། ས་སྦྱང་བ་དང༌། ས་
གཟུང་བའོ། །དང་པོ་ནི། ས་བརྟག་པ་དང་བརྐོས་ནས་སྦྱོང་བ་ནི་རྡོ་རྗེ་མཁའ་འགྲོར་བཤད་ལ། ས་རྐོ་བ་སོགས་ཀྱི་སྦྱང་བ་མི་དགོས་པ་ལ་དེ་དང་སྡོམ་འབྱུང་ནས་གསུངས་པ་ལྟར་གྱི་སྦྱང་བ་བྱའོ། །དཀྱིལ་འཁོར་དྲི་བ་དེ་ལ་བའི་ལྕི་བ་ལྡིང་བ་སྟེ་ས་ལ་མ་ལྷུང་བ་ཡིས། དཀྱིལ་འཁོར་གང་དུ་བྱེད་པའི་ས་ནི་ཉེ་
བར་བྱུག་གོ། དེས་ནི་བ་བྱུང་ལྷག་མ་ཡང་མཚོན་པས་བ་བྱུང་ལྔས་བྱུག དེ་ཙམ་གྱིས་ཆོག་གམ་སྙམ་ན། དུར་ཁྲོད་དུ་རོ་བསྲེགས་པའི་ཐལ་བ་དང་ཡང་ལྡན་པར་བྱ་ལ། དེར་ཡང་མ་ཟད་མི་འཆི་བཅུ་ཕྱེད་ཏེ་བདུད་རྩི་ལྔ་དང་ཡང་བཅས་པ་ཡིས། དཀྱིལ་འཁོར་ས་ནི་ཉེ་བར་བྱུགས་ཏེ། དེ་རྣམས་ཀྱིས་ནི་ས་སྦྱང་བ་

སྟོན་ནོ། །བྱུགས་པའི་ས་དེར་ནི་དཀྱིལ་འཁོར་བྲི་བ་ཡང་དག་པར་བརྩམ་པར་བྱའོ། །རྩམ་པའི་གཞི་དེ་ཡང་དུར་ཁྲོད་དུ་ནི་ཀུན་ཏུ་སྦྱོད་པའམ། དུར་ཁྲོད་མིན་ན་ཡང་ས་དེ་དུར་ཁྲོད་ཀྱི་གནས་དེ་རུ་ནི་བསམས་པར་བྱས་ནས་དཀྱིལ་འཁོར་བརྩམ་མོ་ཞེས་
སྦྱར་རོ། །ཚིག་གཉིས་པ་མལ་གྱི་འགྱུར་ལ་མ་བྱུང་ཞིང༌། ལོ་ཆེན་དང་མར་དོའི་འགྱུར་གཉིས་ཀ་ལས་འབྱུང་བས། རྒྱ་དཔེ་ལ་མི་འདྲ་བ་ཡོད་པར་གསལ་བས་རྒྱ་དཔེ་གཅིག་ལ་མ་བྱུང་བས་རྒྱ་དཔེ་ལ་མེད་ཅེས་མི་བྱའོ། །གཉིས་པ་ནི། བླ་མ་མལ་གྱི་ལུགས་ཀྱིས། ཐོད་
པས་སྤྱི་བོར་ཞེས་པ་ནས་གོ་ཆར་འགྱུར་ཞེས་པའི་བར་འདི་རྣམས་ས་གཟུང་བར་བཞེད་པ་ནི། བཤད་རྒྱུད་གཉིས་དང་མཐུན་པས་ལེགས་པ་ཡིན་ཏེ། སྡོམ་འབྱུང་ལས། སློབ་དཔོན་ལྷའི་བདག་ཉིད་ཅན་ལ་གསོལ་བ་གདབ་ཅིང༌། དེས་རྡོར་དྲིལ་བཟུང་ནས་བགེགས་
སྐྲོད་པས་གཟུང་བར་གསུངས་པ་དང༌། རྡོ་རྗེ་མཁའ་འགྲོ་ལས་ཀྱང༌། ས་ཆོག་གི་སྐབས་སུ་རང་ཁྲོ་བོ་ཆེན་པོར་བསྒོམས་ནས་ཕུར་བདབ་བྱས་པའི་རྗེས་སུ་མདའི་དྲ་བ་དང༌། རྡོ་རྗེའི་ར་བ་དང་རྡོ་རྗེའི་ས་གཞི་བྱ་བར་གསུངས་པ་ཉིད་རྩ་རྒྱུད་ཀྱི་གཞུང་འདི་དག་གི་དོན་དུ་
སྣང་བའི་ཕྱིར་རོ། །དེ་ལ་སྔོན་དུ་སློབ་དཔོན་ཆས་སུ་འཇུག་པ་ནི། སངས་རྒྱས་རིགས་ལྔའི་གཟུགས་བྲིས་པའི་ཐོད་པའི་འཕྲེང་བས་སྤྱི་བོ་སྟེ་མགོ་ལ་སྐྱེས་པའི་རལ་པའི་ཅོད་པན་ལ་བརྒྱན་པར་བྱས་ཤིང་ཡན་ལག་ཐམས་ཅད་རོ་བསྲེགས་པའི་ཐལ་བ་དང་བདུད་རྩི་
ལྔས་བྱུགས་པ་དང་རྣ་རྒྱན་དང་མགུལ་རྒྱན་སོགས་ཀྱི་ཕྱག་རྒྱ་དག་གིས་རང་གི་ལུས་བརྒྱན་པར་བྱའོ། །གུག་སྐྱེད་དག་གིས་ལུས་བརྒྱན་ཅིང༌། །ཞེས་འགྱུར་ཁ་ཅིག་ལས་འབྱུང་ཡང༌། ཕྱག་རྒྱར་བསྒྱུར་བ་ལེགས་སོ། །རུས་འཕྲེང་ཞེས་པ་ལ་ལོ་ཆེན་གྱིས། རུས་

འཕྲེང་རུས་པར་ཡང་དག་གནས། །ཞེས་བསྒྱུར་ལ། དེའི་དོན་ནི་རུས་པའི་རྒྱན་གྱིས་བརྒྱན་པ་ལ་བཤད་དེ། རུས་པའི་མཆོད་ཕྱིར་ཐོགས་སུ་མངོན་ནོ། །དུམ་བུ་གཅིག་པའི་ཐོད་པ་ལས་བྱས་པའི་འཁོར་ལོས་སྤྱི་བོར་བརྒྱན་པ་དང༌། རུས་པའི་འཕྲེང་བ་རྣམ་པར་འཕྱང་བ་
ནི་མགོ་འཕྲེང་ལྔ་བཅུའི་དོ་ཤལ་ལོ། །ཁ་ཊྭཱཾ་ག་ནི་ལག་པ་གཡོན་པའི་གྲུ་མོ་ན་གནས་པ་ནི། སློབ་དཔོན་བདག་ཉིད་དཀྱིལ་འཁོར་གྱི་དབུས་སུ་དཔལ་ཁྲག་འཐུང་ཧེ་རུ་ཀའི་ཆས་སུ་བྱས་པའོ། །དེ་ལྟར་བྱས་པ་དེ་ནས་དཔལ་ཁྲག་འཐུང་དྲན་པར་བྱ་བ་ནི་དེའི་སྒྲུབ་ཐབས་
སྒོམ་པའོ། །སྐལ་ལྡན་གྱི་ཧེ་རུ་ཀར་བྱས་པ་དམ་ཚིག་པར་བསྐྱེད་པ་དང༌། དེ་དྲན་པར་བྱས་པ་ནི་ཡེ་ཤེས་པ་དྲན་པ་ལ་འཆད་དོ། །ཧེ་རུ་ཀར་བསྒོམས་པ་འདིའི་སྙིང་གས་མཚོན་པའི་ལུས་དཀྱིལ་གྱི་གནས་རྣམས་སུ་ལྷ་སོ་བདུན་གྱི་འཁོར་ལོ་དགོད་ཅེས་
པས་ལུས་དཀྱིལ་སྒོམ་པ་བསྟན་ཏོ། །བདག་ཉིད་དེ་ལྟར་ཕྱིན་ནང་གི་དཀྱིལ་འཁོར་སྒོམ་པའི་གོ་བགོས་ནས་ཏེ་བསྒོམས་པའི་མཐར། བགེགས་གཞོམ་པ་སོགས་བྱའོ། །དེ་ལྟར་སྔར་ཡོད་ཀྱི་བགེགས་བཅོམ་ནས། ཕྱིས་མི་འཇུག་པར་བྱ་བའི་ཕྱིར་ཕྱོགས་དང་
མཚམས་སུ་རྡོ་རྗེའི་ར་བ་རྣམས་ནི་དགོད་པ་དང༌། ཕྱོགས་སུ་བཀོད་པར་མ་ཟད་སའི་འོག་ཏུ་ཡང་ནི་གསེར་གྱི་ས་གཞི་ལ་ཐུག་པར་མཚོན་ཆ་དགོད་པ་སྟེ་སྣ་ཚོགས་རྡོ་རྗེའི་ས་གཞིར་བྱའོ། །མར་དོ་རྐྱང་པའི་འགྱུར་ལས། འཁོར་ལོའི་བདག་ཉིད་མཚོན་ཆ་
མཉམ། །ཞེས་འབྱུང༌། ལོ་ཙྪཱ་བ་གཉིས་འཇུས་ཀྱི་འགྱུར་ལས། འཁོར་ལོ་མཚོན་ཆའི་འཕྲེང་བ་དག །ཅེས་འབྱུང་ཡང༌། ལོ་ཆེན་གྱི་འགྱུར་ལས། འཁོར་ལོའི་བདག་ཉིད་བཀོད་ནས་ནི། །སྟེང་དུ་སོགས་འབྱུང་བ་ལྟར་བྱ་སྟེ། ཕྱོགས་དང་འོག་ཏུ་བསྲུང་བའི་འཁོར་

ལོའི་བདག་ཉིད་བཀོད་ནས་སྟེང་དུ་མདའ་ཡི་དྲ་བ་བྱ་ཞེས་པའི་དོན་དུ་བྱའོ། །སྟེང་དུ་མདའི་དྲ་བ་བྱས་པ་ལས། སླར་ཡང་མཁའ་སྤྱོད་དེ་སྟེང་དུ་རྡོ་རྗེའི་གུར་བྱས་པ་འདི་ནི་བདག་ཉིད་ལ་བགེགས་ཀྱིས་མི་ཚུགས་པའི་གོ་ཆར་འགྱུར་རོ། །འགྲེལ་
པ་ཁ་ཅིག་གིས་སྟེང་ནས་ཡེ་ཤེས་སེམས་དཔའ་སྤྱན་དྲངས་ཏེ་དམ་ཚིག་པ་ལ་བསྟིམས་པའི་རྗེས་སུ་སླར་ཡང་སྟེང་དུ་གུར་བྱ་ཞེས་འཆད་དེ། འདིའི་སྔོན་དུ་གུར་བྱེད་པ་མ་བྱུང་བས་མི་འགྲིག་གོ། སྔར་བཤད་པ་དེ་ལྟར་གོ་ཆ་དེ་རྣམས་བགོས་ན། སུམ་ཅུ་རྩ་
གསུམ་པའི་ལྷའི་དབང་པོས་ཀྱང་མི་ཕྱེད་པ་སྟེ་བཞིག་པར་མི་ནུས་ན། བགེགས་གཞན་གྱིས་ལྟ་ཅི་སྨོས་ཞེས་ལྷའི་རྣལ་འབྱོར་དང་བསྲུང་འཁོར་གྱི་ཆེ་བ་བསྟན་ཏོ། །གཉིས་པ་ལ་གཉིས། དཀྱིལ་འཁོར་བྲི་བ་དང༌། དཀྱིལ་འཁོར་བསྒྲུབ་པའོ། །དང་པོ་ནི།
སྔར་བཤད་པ་དེ་ལྟར་བདག་ཉིད་རབ་ཏུ་བསྲུངས་ཤིང་རྩ་བའི་སྔགས་ལ་སོགས་པ་དང༌། རྡོ་རྗེ་ཕག་མོའི་ཕྱག་རྒྱས་རྣམ་པར་བརྒྱན་ནས་དངོས་གྲུབ་ཐམས་ཅད་རབ་ཏུ་སྟེར་བའི་འཇིགས་པ་སྟེ་ཁྲོ་བོའི་དཀྱིལ་འཁོར་བྲི་བར་བྱའོ། །ཞེས་མདོར་བསྟན་ཏོ། །
རྩ་རྒྱུད་དུ་སྔོན་ལ་ཚོན་གྱིས་དང༌། དེ་ནས་ཐིག་གིས་བྲི་བར་གསུངས་པ་འཁྲུགས་པ་ལ། བཤད་རྒྱུད་ལས་འཁྲུགས་བསྡེབས་ཏེ་བྲི་བར་བཤད་པ་ལྟར་བཤད་དོ། །འདི་ལ་གཉིས། ཐིག་གིས་བྲི་བ་དང༌། ཚོན་གྱིས་བྲི་བའོ། །དང་པོ་ནི། སའི་ཆོ་ག་
བྱས་པའི་རྗེས་དེ་ནས་ཐིག་འདེབས་པ་ལ། ཐིག་སྐུད་ནི་སེམས་མེད་པ་སྟེ་རོའི་སྲད་བུའོ། །དེ་ནི་མི་རོ་དང་ལྷན་ཅིག་དུར་ཁྲོད་དུ་བསྐྱལ་བའི་སྐུད་པ་ས་ལ་མ་ལྷུང་བའམ། མི་རོའི་རྒྱུས་པ་ལ་བྱས་པའི་ཐིག་སྐུད་ལ་འཆད་དོ། །འམ་ཞེས་པས་དེ་

མེད་ན་བདུད་རྩི་ལྔ་དང་བཅས་པའི་ཁྲག་ཆེན་པོ་སྟེ་མི་ཡི་ཁྲག་གིས་བསྒོས་པའི་ཐིག་སྐུད་ཀྱིས་ཀྱང་དཔལ་ཧེ་རུ་ཀའི་ཕོ་བྲང་མཆོག་གི་དཀྱིལ་འཁོར་འཇིགས་པའི་ཐིག་བདབ་པར་བྱའོ། །འམ་མེད་པར་བཤད་པ་ཡང་ཡོད་དོ། །འདི་ནི་ལས་ཀྱི་ཐིག་སྐུད་
གཤེར་ཐིག་ཡིན་ལ། ཡེ་ཐིག་ནི་བཤད་རྒྱུད་གཉིས་ལས་ཉེར་ལྔ་པའི་ཐིག་སྐུད་ཁ་དོག་སྣ་ལྔ་པར་བཤད་པའོ། །དཀྱིལ་འཁོར་ཆེ་ཆུང་གི་ཚད་ནི་རྩ་བའི་ཐིག་ཁྲུ་གང་པའམ་ཁྲུ་བཞི་པའམ་ཁྲུ་བརྒྱད་པའོ། །སྡོམ་འབྱུང་ལས། ཁྲུ་ཕྱེད་སོགས་ནས་ཡང་དག་
བརྩམ། ཁྲུ་བརྒྱ་ཡི་ནི་བར་ཇི་སྲིད། །ཅེས་ཀྱང་གསུངས་ཏེ། སློབ་མའི་འབྱོར་པ་ཆེ་ཆུང་ལ་སོགས་པའི་དབང་གིས་མཐའ་གཅིག་ཏུ་མ་ངེས་སོ། །རྩ་ཐིག་གི་ཚད་དེ་ལ་དཀྱིལ་འཁོར་སྒོ་བཞི་པ་དང༌། ཟུར་ཏེ་གྲུ་བཞི་པ་རྟ་བབས་བཞི་ཡིས་རྣམ་པར་བརྒྱན་པར་
བྱའོ། །ཀུན་ནས་ཞེས་པ་ནི་རྩ་ཐིག་གི་ཕྱོགས་ཀུན་ནས་མཉམ་པའོ། །དཀྱིལ་འཁོར་འདྲི་བའི་སྔགས་པས་ཐིག་སྐུད་ཀྱི་སྲིད་ཚད་དཀྱིལ་འཁོར་གྱི་ཉིས་འགྱུར་དུ་རྣམ་པར་དཔྱད་པའམ་བརྟག་སྟེ། སྡོམ་འབྱུང་ལས། རིང་བ་འཁོར་ལོའི་ཉིས་འགྱུར་ཏེ། །སྒོ་
ཡི་ཉི་ཤུ་ཆ་དག་གོ། ཞེས་ཕྲ་སྦོམ་གྱི་ཚད་སྒོ་ཡི་ཉི་ཤུ་ཆར་གསུངས་སོ། །རྡོ་རྗེ་ཕྲེང་བ་ལས་ཐིག་སྐུད་ཆེ་ཆུང་རེ་བཞི་པའི་ཕྱོགས་ལ་རྩ་ཐིག་ནས་རྩ་ཐིག་གི་བར་གྱི་ཉིས་འགྱུར་དང༌། ཆ་ཆུང་གོ་དྲུག་པའི་ཕྱོགས་ལ་མདའ་ཡབ་ནས་མདའ་ཡབ་ཀྱི་བར་གྱི་གཉིས་
འགྱུར་དུ་བཤད་དེ། འདི་དག་གི་རྣམ་གཞག་རྒྱས་པར་ལཱུ་ཨི་པའི་སྒྲུབ་ཐབས་ཀྱི་རྣམ་བཤད་དུ་བཤད་ཟིན་ཏོ། །ལྭ་བ་པའི་འགྲེལ་པར། ཆ་འཕེལ་བ་ཡི་རིམ་གྱིས་ནི། །བློ་བཟང་དཀྱིལ་འཁོར་ཐིག་གདབ་བྱ། །ཞེས་པའི་གཞུང་འབྱུང་བ་གཞན་ལ་འཆད་དོ། །

མཁའ་འགྲོ་ནི་དཔའ་བོ་དང་དཔའ་མོའོ། །དྲ་བ་ནི་དེ་དག་གི་ཚོགས་སོ། །བདེ་མཆོག་ནི་གཙོ་བོའོ། །དེ་རྣམས་མཆོད་པར་གསུངས་པ་ནི་འོག་ཏུ་འགྲེལ་པར་འཆད་ཀྱང༌། ལས་ཐིག་ཐེབས་པའི་འོག་ཏུ་ལྷ་སྟ་གོན་གྱི་དཀྱིལ་འཁོར་མཆོད་པའི་
དོན་ཡིན་པས། གཞུང་གི་འཁྲུགས་བསྡེབ་མི་དགོས་སོ། །འདི་དག་གི་ཤེས་བྱེད་གཞན་དུ་གསལ་བར་བཤད་ཟིན་པས་འདིར་མ་སྤྲོས་སོ། །དེ་ལྟར་ན་རྩ་རྒྱུད་དུ་ལྷ་དང་བུམ་པ་སྟ་གོན་གཉིས་གསུངས་ལ། སྟ་གོན་ལྷག་མ་ནི་བཤད་རྒྱུད་ལས་གསུངས་
པས་ཁ་བསྐང་ངོ༌། །གཉིས་པ་ནི། འདིར་རྡུལ་ཚོན་ཇི་ལྟ་བུས་དཀྱིལ་འཁོར་བྲི་སྙམ་ན། དུར་ཁྲོད་ལས་བྱུང་བའི་ཚོན་སྣ་ལྔས་བྱ་སྟེ། ཚོན་སྔོན་པོ་ནི་རོ་བསྲེགས་པའི་སོལ་བའི་ཕྱེ་མས་བྱའོ། །ཚོན་དམར་པོ་ནི་དུར་ཁྲོད་ཀྱི་སོ་ཕག་གིས་སོ། །ཚོན་དཀར་
པོ་ནི་མི་རུས་ཀྱི་ཕྱེ་མས་སོ། །ཚོན་སེར་པོ་ནི་ཡུང་བ་དང་མི་རུས་ཀྱི་ཕྱེ་མ་ལྷན་ཅིག་སྦྱར་བས་སོ། །ཚོན་ལྗང་ཁུ་ནི་མི་རུས་ཀྱི་ཕྱེ་མ་དང་ལོ་མ་ལྗང་ཁུའི་ཕྱེ་མ་དང་ལྡན་པ་ཡིས་དཀྱིལ་འཁོར་བཟང་པོ་བྲི་བར་བྱའོ། །སྡོམ་འབྱུང་ལས། ཕྱེ་མ་རིན་ཆེན་
ལྔ་རང་བཞིན། །ཡང་ན་འབྲས་ལ་སོགས་རྣམས་ཀྱིས། ཞེས་ཀྱང་གསུངས་པས། དུར་ཁྲོད་ཀྱི་རྫས་ལས་བྱུང་བའི་ཚོན་ནི་དཀྱིལ་འཁོར་བྱེ་བྲག་པ་འགའ་ཞིག་ལ་དགོངས་སོ། །ཚོན་རྩི་རྣམས་བྱིན་གྱིས་བརླབས་ལ། དེ་ནས་ཚོན་དེས་དཀྱིལ་
འཁོར་དེའི་དབུས་སུ་སྣ་ཚོགས་པདྨ་ནི་ལྟེ་བར་འདབ་མ་བརྒྱད་དང་བཅས་པ། འབར་བ་དང་བཅས་པ་སྟེ་འོད་ཟེར་འབར་བའི་རྣམ་པ་ཅན་གཞག་པ་སྟེ་བྲི་བར་བྱའོ། །གེ་སར་ཡང་དག་ལྡན་པ་ནི་ཟེའུ་འབྲུ་དང་གེ་སར་གཉིས་ཡོད་པའི་དང་པོ་ནི་ལྟེ་བ་

ཡིན་ལ། གཉིས་པ་ནི་ལྟེ་བ་དང་འདབ་མའི་མཚམས་སུ་ཁ་དོག་དམར་སེར་གྱི་རྣམ་པ་ཅན་གྱི་རི་མོས་འཁོར་བ་སྟེ་དེ་ཡོད་པར་བྱའོ། །དེས་མཚོན་ནས་སྐུ་གསུང་ཐུགས་ཀྱི་འཁོར་ལོ་རྣམས་ཀྱང་བྲི་སྟེ། གཞན་དུ་རྒྱས་པར་བཤད་ཟིན་ཏོ། །དེ་ལྟར་རྟེན་གྱི་
དཀྱིལ་འཁོར་བྲིས་པ་ལ་བརྟེན་པའི་དཀྱིལ་འཁོར་བྲི་ཚུལ་ནི། མངོན་བརྗོད་ལས་ལྷ་རང་རང་གི་ཡི་གེ་སྟེ་ས་བོན་དང༌། ཕྱག་མཚན་དང་། ལྷ་སོ་སོའི་ཕྱག་གིས་རང་གི་ཕྱག་རྒྱ་འཆིང་བའི་རྣམ་པ་དང༌། ལྷ་སོ་སོའི་གཟུགས་བརྙན་དང༌། མེ་ཏོག་གི་ཚོམ་བུ་དགོད་
པར་གསུངས་ལ། ལྟེ་བར་དགོད་བྱ་དཔའ་བོ་སོགས་ཀྱིས་ཀྱང་དཀྱིལ་འཁོར་ལ་ལྷའི་སྐུ་བྲིས་པ་བསྟན་པར་འཆད་པ་ཡང་ཡོད་དོ། །ཧ་ཧ་ཞེས་པའི་སྒྲ་ཆེར་བཞད། །ཅེས་པ་དང་བསྟུན་ན་ལྷ་དམ་ཚིག་པ་དཀྱིལ་འཁོར་དུ་ཡིད་ཀྱིས་དགོད་པ་ལ་ཡང་གསལ་
བས། སྤྱིར་གཉིས་ཀ་ལ་བཤད་དུ་རུང་ཡང་གཙོ་བོར་དཀྱིལ་འཁོར་སྒྲུབ་པ་ལ་བྱའོ། །གཉིས་པ་ནི། དེ་ལྟར་རྟེན་དང་བརྟེན་པའི་དཀྱིལ་འཁོར་གྱི་མཚན་མ་གང་རུང་བྲིས་ཟིན་པ་དང༌། དཀྱིལ་འཁོར་སྒྲུབ་པ་ལ་ཀུན་སྤྱོད་དང་སྡོམ་འབྱུང་གི་དགོངས་
པ་ལཱུ་ཨི་པའི་ལུགས་ལྟར་རྟེན་དང་བརྟེན་པ་གཉིས་ཀ་དུས་གཅིག་ཏུ་སྐྱེད་པ་ཡིན་ན། རླུང་ནས་རི་རབ་དང་པདྨའི་བར་དུ་བསྐྱེད་པའི་མཐར། ལེའུ་ང་གཅིག་ལས་གསུངས་པ་ལྟར། དབྱངས་གསལ་སོགས་ཀྱི་མངོན་བྱང་ལས་རྟེན་དང་བརྟེན་
པ་བསྐྱེད་པའི་འོག་ཏུ་གཞལ་ཡས་ཁང་གསལ་གདབ། དེ་ནས་འདིར་བཤད་པ་བཞིན་དུ་ལྷ་རྣམས་གསལ་གདབ་བོ། །མངོན་བརྗོད་ལྟར་རྟེན་སྔོན་དུ་བསྐྱེད་ནས་བརྟེན་པ་རྗེས་སུ་སྐྱེད་པ་ཡིན་ན། སྔོན་དུ་རི་རབ་ཀྱི་བར་རང་རང་གི་ས་བོན་ལས་

བསྐྱེད། རྣམ་སྣང་ལས་གཞལ་ཡས་ཁང་བསྐྱེད་པའི་འོག་ཏུ་དབུས་ཀྱི་པདྨའི་ལྟེ་བར་མངོན་བྱང་ལས་ལྷ་རྣམས་བསྐྱེད་པར་བྱའོ། །དེ་ཡང་པདྨའི་ལྟེ་བར་དགོད་པར་བྱ་བའི་དཔའ་བོ་ཧེ་རུ་ཀ་ནི་འཇིག་རྟེན་ན་མཐུ་ཆེ་བར་
གྲགས་པའི་འཇིག་བྱེད་དེ་དབང་ཕྱུག་ཀྱང་ནི། འཇིགས་པར་མཛད་པ་གཟི་བརྗིད་ཆེན་པོ་ཤིན་ཏུ་འབར་བ། ཧ་ཧ་ཞེས་པའི་སྒྲ་ཆེན་པོས་ནམ་མཁའ་ཁྱབ་པར་བཞད་པ་དབུ་རེ་རེ་ལ་ཐོད་པ་སྐམ་པོ་ལྔ་ལྔའི་འཕྲེང་བའི་རྒྱན་དང་ལྡན་པ། བདེ་བ་ཆེན་
པོའི་ངོ་བོ་ཉིད་དུ་གྱུར་པས་ན་བཟང་པོ། ཞལ་བཞི་མངའ་བའི་ཞལ་རེ་རེ་ལ་སྤྱན་གསུམ་གསུམ་དང་ལྡན་པ། གླང་པོ་ཆེ་དཀར་པོའི་པགས་པ་རློན་པ་རྣམ་པར་བགོས་པ་སྟེ་མགོ་གཡས་དང་སྤུ་ཕྱིར་བསྟན་ནས་རྒྱབ་ཏུ་བཀབ་པ། དཔྲལ་བའི་རྡོ་རྗེ་
ཕྲེང་བའི་མཐར་ཐུག་པའི་བར་དུ་སྨིན་མ་བཟང་པོ་འབྱེས་པ་སྟེ་གྱེས་པ། ཕྱག་གཡོན་ན་ཁ་ཊྭཱཾ་ག་དང་མིའི་ཐོད་པ་བསྣམས་པ། བརྒྱ་ཕྱེད་དེ་མི་མགོ་རློན་པ་ལྔ་བཅུ་རྒྱུ་མ་རློན་པ་ལ་བརྒྱུས་པའི་ཕྲེང་བས་མགུལ་བ་ལ་རྣམ་པར་བརྒྱན་པའོ། །
ཧེ་རུ་ཀ་དེའི་མདུན་ན་འཁྱུད་པའི་ཚུལ་གྱིས་གནས་པའི་ལྷ་མོ་ནི། རྡོ་རྗེ་ཕག་མོ་གདུག་པ་ཅན་ལ་བསྡིགས་པར་མཛད་པས་ན་རབ་འཇིགས་མ། དཔལ་ཧེ་རུ་ཀ་ལ་མདུན་ཕྱོགས་པར་བྱས་ནས་བཞུགས་པ། སྤྱན་གསུམ་པ་དྲག་མོའི་གཟུགས་
ཅན་མ། ཀ་པཱ་ལའི་ནང་ནི་བདུད་རྣམས་ཀྱི་ཨནྟྲ་སྟེ་རྒྱུ་མ་དང་ཁྲག་གིས་བཀང་བ་ཕྱག་གཡོན་པས་འཛིན་པ། ཁ་ནས་རུ་དྷི་ར་སྟེ་ཁྲག་འཛག་ཅིང༌། ཕྱག་གཡས་པས་ལྷ་དང་ལྷ་མིན་དང་མིར་བཅས་པ་ལ་ཕྱོགས་ཀུན་ཏུ་ནི་སྡིགས་

མཛུབ་བྱེད་པའོ། །གཙོ་བོ་ཡབ་ཡུམ་གྱི་ཕྱག་མཚན་གསལ་བར་མ་བཤད་པ་ནི། རྩ་རྒྱུད་ཀྱི་དོན་བཤད་རྒྱུད་ཀྱིས་མི་འདྲ་བ་དུ་མར་འཆད་པ་ལ་དགོངས་པ་ཡིན་པས། རྩ་རྒྱུད་ཀྱི་དོན་ཚང་བ་ནི་ཕྱོགས་རེ་བ་ལ་མི་གཟུང་ངོ༌། །འོན་ཀྱང་ལོ་ནག་དྲིལ་
གསུམ་ལ་སོགས་པའི་ཆོ་ག་ལག་ཏུ་ལེན་པ་ལ་ནི། སྐབས་སུ་གང་བབ་ཀྱི་ལུགས་དང་བསྟུན་ལ་འདི་དག་གི་དོན་བཤད་པར་བྱ་སྟེ། དཔེར་ན་ལཱུ་ཨི་པས་ཡུམ་གྱི་ཕྱག་གཡས་ན་རྡོ་རྗེ་བསྣམས་པ་དང༌། དྲིལ་བུ་པས་གྲི་གུག་བསྣམས་པར་བཤད་པ་གཉིས་
ཀའང་རྩ་རྒྱུད་ཀྱི་དོན་དུ་འགྱུར་བ་ལྟ་བུའོ། །དེ་བཞིན་དུ་ཡབ་ཀྱི་ཕྱག་མཚན་ལྷག་མ་ཡང་བཤད་རྒྱུད་ལས་མི་འདྲ་བ་མང་དུ་བཤད་པས། སྐབས་སུ་གང་བབ་ཀྱི་བཤད་པ་དང་སྦྱར་རོ། །དེ་དག་ཀྱང་སོ་སོའི་ལུགས་ཀྱི་སྒྲུབ་ཐབས་ལས་ཤེས་དགོས་པས་འདིར་
མ་བཤད་དོ། །ལྷག་མ་རྣམས་ལའང་དེ་བཞིན་དུ་ཤེས་པར་བྱའོ། །རྡོ་རྗེ་ཕག་མོའི་ནི་རིགས་ལས་བྱུང་བའི་མཁའ་འགྲོ་མ་ནི་རབ་གཏུམ་མ་ལ་སོགས་པ་ཉི་ཤུ་རྩ་བཞི་རྣམས། ཤར་ལ་སོགས་པའི་ཕྱོགས་བཞིར་འགོད་པ་ན་ཤར་ནས་གཡོན་
སྐོར་དང༌། མེ་ནས་མཚམས་གཡས་སྐོར་དུ་བསྒོམས་ལ་མཆོད་པར་བྱའོ། །འཁོར་ལོའི་དབུས་སུ་ཞེས་པ་ནི་གཞལ་ཡས་ཁང་གི་ནང་དུ་ཞེས་པའམ། ཡང་ན་འཁོར་ལོའི་རྩིབས་ཀྱི་དབུས་ཞེས་པའོ། །དཔའ་མོ་ཉེར་བཞི་ཁོ་ནའམ་ཞེ་ན། 
དཔའ་མོ་ཉེར་བཞི་བསྒོམས་ནས་མཆོད་པ་དེ་བཞིན་དུ། གཞལ་ཡས་ཁང་འདིར་ནི་དཔའ་བོ་ཉེར་བཞི་ཡང་བསྒོམས་ལ་མཆོད་པར་བྱའོ། །འཁོར་ལོར་ཡང་དག་གནས་པ་ནི་འཁོར་ལོའི་རྩིབས་ཀྱི་དབུས་སུ་གནས་པའོ། །གལ་ཏེ་སྒྲུབ་པ་པོ་དངོས་

གྲུབ་འདོད་ན་དཔའ་མོ་དང་གཉིས་སུ་མེད་པ་སྟེ་ཡུམ་དང་བཅས་པའི་དཔའ་བོ་མཆོད་པར་བྱའི་གང་རུང་རེ་རེ་ནི་མིན་ནོ། །འོག་གི་མ་མོ་ཞེས་པ་གཉིས་ཀྱིས་མ་མོ་བཅུ་གཉིས་པོ་དགོད་པ་བསྟན་པར་བླ་མ་སྔ་མ་རྣམས་བཞེད་པ་
ལེགས་པས། མ་མོ་བཅུ་གཉིས་པོ་ཐམས་ཅད་ཀྱི་ནང་ནས་མཁའ་འགྲོ་མ་ལ་སོགས་པ་བཞི་ནི་པདྨའི་ལྟེ་བའི་ཕྱོགས་བཞི་དང༌། ཁྭ་གདོང་མ་ལ་སོགས་པ་བཞི་ནི་སྒོའི་ཕྱོགས་བཞིར་དགོད་ལ། གཤིན་རྗེ་བརྟན་མ་སོགས་བཞི་ནི་སྒོའི་མཚམས་
བཞིར་དགོད་པ་སྟེ་བསྒོམ་པར་བྱའོ། །དེ་བཞིན་དུ་ཐོད་པ་དང་བཅས་པའི་བུམ་པ་བཞིའམ་ཐོད་པ་བཞི་ནི་པད་འདབ་ཀྱི་མཚམས་བཞིར་དགོད་དོ། །དེ་དག་ནི་དམ་ཚིག་པ་བསྐྱེད་པའོ། །འཁོར་གྱི་ལྷ་རྣམས་ལའང་རྩ་རྒྱུད་ལས་ཕྱོགས་གཅིག་ལ་
གསལ་ཁ་མ་བརྗོད་པ་ནི། བཤད་རྒྱུད་རྣམས་ལས་ལྷའི་སྐུ་མདོག་དང་གྲངས་དང་ཕྱག་མཚན་སོགས་མི་འདྲ་བ་དུ་མ་འཆད་པ་ལ་དགོངས་ལ། ལོ་དྲིལ་སོགས་ད་ལྟ་ལག་ལེན་བྱེད་པ་ལ་ནི། རང་རང་གི་སྒྲུབ་ཐབས་ཀྱི་སྟེང་ནས་འདི་དང་སྦྱར་དགོས་
པས་འདིར་མ་བཀོད་ལ། ཕྱོགས་གཅིག་ལ་གསལ་ཁ་མ་བཏོད་པ་ཉིད་བཤད་རྒྱུད་དང་སྦྱར་ན་འཆད་བདེ་བས། འདིར་ཡང་ཕྱོགས་རེ་བའི་བཤད་པ་མ་བྱས་ཏེ། སྐབས་གཞན་དུ་ཡང་དེ་བཞིན་དུ་ཤེས་པར་བྱའོ། །ཡེ་ཤེས་པ་གཞུག་པ་ནི། ནམ་
མཁའི་མཁའ་འགྲོ་མ་སྟེ་ཐུགས་འཁོར་གྱི་དཔའ་མོ་ཡེ་ཤེས་པ་རྣམས་ནི། རང་གི་ཡིད་ཀྱིས་ཐམས་ཅད་སྟེང་དུ་སྟེ་ནམ་མཁའ་ལ་སྤྱོད་པའི་ཐུགས་འཁོར་དམ་ཚིག་པ་ལ་དགོད་པ་སྟེ་དེ་ལ་གཞུག་གོ། ས་སྟེང་སྟེ་བསྲུང་འཁོར་གྱི་མཁའ་

འགྲོ་མ་ཡེ་ཤེས་པ་གང་ཡིན་པ་ནི། དཀྱིལ་འཁོར་གྱི་གསུང་གི་མཁའ་འགྲོ་མ་དམ་ཚིག་པ་ལ་དགོད་པ་སྟེ་གཞུག་གོ། གང་ཡང་ས་འོག་གི་མཁའ་འགྲོ་མ་སྟེ་སྐུ་འཁོར་གྱི་མཁའ་འགྲོ་མ་ཡེ་ཤེས་པ་དེ་རྣམས་ནི་ས་འོག་རྣམས་སུ་སྟེ་སྐུ་འཁོར་གྱི་དམ་
ཚིག་པ་རྣམས་ལ་དགོད་དོ། །དཀྱིལ་འཁོར་དུ་ཞེས་པ་ནི་སྔ་མ་དང་ཕྱི་མ་གཉིས་ལ་ཡང་སྦྱར་ལ། སྟེང་དུ་དང་འོག་ཏུ་ཞེས་པའི་ཤུགས་ཀྱིས་བར་དུ་དགོད་ཅེས་པ་ཡང་གོ་བར་བྱའོ། །བླ་མ་རྣམས་འདི་ལྟར་འཆད་པ་ལྭ་བ་པ་དང་ལྷ་སྦས་ཀྱི་ཡང་དགོངས་པར་
སྣང་ངོ༌། །དེས་ནི་དམ་ཚིག་པ་ལྷག་མ་ལ་ཡང་ཡེ་ཤེས་པ་གཞུག་པ་མཚོན་པར་བྱའོ། །ཆོ་ག་ལྷག་མ་ནི་དཀྱིལ་ཆོག་ལས་ཤེས་དགོས་སོ། །དེ་ལྟར་ན་འདིར་དབང་གི་དཀྱིལ་འཁོར་དུ་ལྷ་རེ་གཉིས་དགོད་པར་གསུངས་ལ། དེ་ཁོ་ནར་མ་ངེས་ཏེ་བཤད་རྒྱུད་
ལས་ལྷ་ལྔ་དང༌། བཅུ་གསུམ་དང༌། སུམ་ཅུ་དང༌། དཔའ་བོ་གཅིག་པ་སོགས་ཀྱི་དཀྱིལ་འཁོར་ཡང་བཤད་པས། དེ་དག་གི་དཀྱིལ་འཁོར་དུ་དབང་བསྐུར་པ་སོགས་ཀྱང་ཤེས་དགོས་སོ། །གསུམ་པ་ནི། དཀྱིལ་འཁོར་སྒྲུབ་པ་བཤད་ཟིན་པ་དེ་ནས་བུམ་པ་
བྱ་བ་སྟེ་བྱེད་ཚུལ་ནི་བཤད་པར་བྱའོ་ཞེས་སྦྱར་རོ། །བུམ་པ་ལ་རྩ་བ་སྟེ་ཞབས་སྟེགས་བྱེད་པ་དང༌། ཁ་དོག་ནག་པོ་དང༌། སོགས་ཀྱིས་བསྡུས་པ་མི་སྡུག་པ་དང༌། སེར་ཀ་ལ་སོགས་པའི་སྐྱོན་མེད་པར་བྱའོ། །བུམ་པའི་ནང་རྫས་ནི། མུ་ཏིག་དང་གསེར་དང་
རིན་ཆེན་ཏེ་མུ་མེན་དང༌། བྱུ་རུ་དང་དངུལ་དང༌། ཕྲེང་བར་ཟངས་མ་ཡང་རིན་པོ་ཆེ་ལྔ་ལ་བགྲངས་པས་རིན་པོ་ཆེ་ལྔ་དང༌། བཟའ་བ་ནི་བདུད་རྩི་ལྔའོ། །ཀུན་གྱིས་ནི་འབྲུ་ལྔ་དང་སྨན་ལྔ་ལ་སོགས་པ་ཡང་གཟུང་ངོ༌། །དེ་རྣམས་དང་བཅས་པའི་ཆུ་ཡིས་

ལེགས་པར་དགང་ངོ༌། །བདུད་རྩི་ལྔ་ལ་སོགས་པ་དང་དྲི་བཟང་པོའི་ཆུས་བཀང་བའི་སྣོད་ཐོད་པ་ནི་བུམ་པའི་སྟེང་དུ་གཞག་པར་བྱའོ། །བུམ་པའི་མགྲིན་པ་སྲད་བུས་དཀྲིས་བ་དང༌། ཁ་ནི་འདབ་མ་སྟེ་ཤིང་ལོ་གསར་པས་བརྒྱན་པ་དང༌། རས་ཀྱི་གོས་
གསར་པ་ཟུང་གིས་ནི་མགྲིན་པ་ལེགས་པར་དཀྲིས་པར་བྱ་ལ། བསང་སྦྱངས་ཏེ་བུམ་པ་སྐྱེད་པ་དང༌། དེའི་ནང་དུ་ལྷ་སྐྱེད་པ་དང་སྔགས་ཟློ་བ་སོགས་བྱེད་པ་ནི་བུམ་པ་སྒྲུབ་པའོ། །དེ་ནས་དགོད་པ་ནི། བུམ་པ་བརྒྱད་ནི་ཤར་ལ་སོགས་པའི་སྒོ་བཞི་རུ་གཉིས་གཉིས་དང་བུམ་
པ་དགུ་པ་ནི་མདུན་དུ་དགོད་པར་ལྭ་བ་པས་བཤད་པ་ནི་ཤར་དུ་དགོད་པ་ལ་བཤད་དོ། །དགུ་པ་དབུས་སུ་འགོད་པ་ལྟར་ན་གོང་དུ་སྟ་གོན་གྱི་དུས་ལ་དགོངས་པ་འདྲའོ། །བཞི་པ་ལ་གཉིས། དཀྱིལ་འཁོར་བརྒྱན་པ་དང༌། དཀྱིལ་འཁོར་མཆོད་པའོ། །དང་པོ་ནི། གསེར་
དང་དངུལ་དང་མུ་ཏིག་དང་དེ་དག་ལས་གཞན་པའི་རིན་ཆེན་རྣམས་ཀྱིས་མཛེས་པར་བྱའོ། །ལོ་ཆེན་གྱི་འགྱུར་ལ་རམ་ཞེས་པ་མེད་དོ། །མཛེས་པར་བྱེད་ལུགས་ནི་སྔར་བཤད་པའི་རིན་ཆེན་དང་གསེར་ལ་སོགས་པ་རྣམས་ཀྱིས། དཀྱིལ་འཁོར་གྱི་ས་གཞིའི་
ཕྱིའི་ཕྱོགས་ཀུན་ཏུ་མཛེས་པར་སྤྲས་པར་བྱའོ། །གཉིས་པ་ནི། གྲོང་མཆོག་སྟེ་དཀྱིལ་འཁོར་ཡིད་དུ་འོང་བ་མཆོད་ན་ནི། དངོས་གྲུབ་འགྲུབ་པ་ཉིད་དུ་ཐེ་ཚོམ་མེད་པས་མཆོད་པར་བྱའོ། །སློབ་དཔོན་བདག་ཉིད་ལ་དྲི་ཞིམ་པོའི་ཆུ་ཡིས་ལེགས་པར་གདབ་པར་
བྱའོ། །སྒོ་ནི་ཞལ་ལོ། །ཀུན་ནས་ནི་ཞལ་བཞི་ཕྱོགས་ཀུན་ཏུ་ཡོད་པ་སྟེ་རང་ཉིད་ཧེ་རུ་ཀ་ཞལ་བཞི་པར་བྱས་པ་ལ་གདབ་ཅེས་པའོ། །འདི་དཀྱིལ་འཁོར་རྡུལ་ཚོན་གྱིས་བྲིས་ཟིན་ནས་སྒྲུབ་པར་རྩོམ་པའི་སྐབས་ལ་འཆད་དོ། །གལ་ཏེ་དངོས་གྲུབ་མཆོག་

འདོད་ན་མར་མེ་བརྒྱ་ནི་དབུལ་བར་བྱའོ། །གལ་ཏེ་དངོས་གྲུབ་མཆོག་འདོད་ན་མར་མེ་བརྒྱ་དབུལ་བ་དེ་བཞིན་དུ་དྲི་བརྒྱ་དང་མེ་ཏོག་བརྒྱ་དང་སྤོས་བརྒྱ་དང་མར་མེ་བརྒྱ་ཡང་དབུལ་བར་བྱའོ། །ཆོ་ག་ཞེས་པའི་རྐང་པ་གཅིག་ལོ་ཆེན་དང་མལ་གྱི་འགྱུར་ལ་མེད་དོ། །མར་མེ་
བརྒྱ་ལན་གཉིས་སྨོས་པའི་དང་པོ་ནི་ཏིལ་མར་གྱི་མར་མེ་དང༌། གཉིས་པ་ནི་ངེས་པར་གཞག་དགོས་པའི་ཕྱིར་དུ་ཡིན་ཏེ། མར་མེ་བརྒྱ་གཙོ་བོ་ཡིན་པའི་ཕྱིར་རོ་ཞེས་སྐལ་ལྡན་ནོ། །ཡང་ཁ་ཅིག་ཕྱི་མ་སྒྲ་ཇི་བཞིན་པ་དང༌། སྔ་མ་ཤ་ལྔ་ལ་འཆད་ཀྱང༌། བྷ་བ་བྷ་དྲས་
སྔ་མ་ཐུན་མོང་གི་མར་མེ་དང༌། ཕྱི་མ་མར་ཁུ་ཆེན་པོའི་མར་མེ་ལ་འཆད་པ་ལྟར་བྱའོ། །གང་ལ་མཆོད་ན། ཧེ་རུ་ཀ་ཞེས་པའི་རྐང་པ་གཉིས་ཀྱིས་སྟོན་ནོ། །རྒྱལ་མཚན་ལྔས་མཆོད་པ་ཡང་དཀྱིལ་འཁོར་ལ་ཡིན་ནོ། །དེ་བཞིན་དུ་ཁ་དོག་སྣ་ཚོགས་པའི་གོས་ཟུང་ལྷ་རེ་རེ་ལ་རེ་
རེ་དང༌། མ་འབྱོར་ན་ཐུན་མོང་དུ་གཅིག་གོ། སྟེང་ནས་འཕྱང་བའི་མེ་ཏོག་གི་ཕྲེང་བ་མི་འདྲ་བ་དུ་མ་དང༌། སྟེང་དུ་བླ་རེ་དང་ལོགས་སུ་ཡོལ་བ་དག་ཇི་ལྟར་མཛེས་པ་དེ་བཞིན་བྱའོ། །དེ་བཞིན་དུ་བཟའ་བ་དང༌། བཅའ་བ་དང༌། བཏུང་བ་ཞིམ་པོ་ཡིས་རབ་མཉམ་གཞག་
པ་སྟེ་ཡིད་རྩེ་གཅིག་ཏུ་བྱས་ཏེ་དཀྱིལ་འཁོར་མཆོད་པར་བྱའོ། །གསུམ་པ་ནི། དཔལ་ཧེ་རུ་ཀ་མངོན་པར་བརྗོད་པ་བསྡུས་པའི་རྒྱུད་ལས། དཀྱིལ་འཁོར་གྱི་འཁོར་ལོ་དགོད་པ་དང༌། དེ་ལ་མཆོད་པའི་ཆོ་གའི་ལེའུ་སྟེ་གཉིས་པའོ། །འཁོར་ལོ་སྡོམ་པར་བརྗོད་
པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་བཤད་པ་སྦས་པའི་དོན་ཀུན་གསལ་བ་ལས་ལེའུ་གཉིས་པའི་བཤད་པའོ།།    ༈	།།གཉིས་པ་བསྒྲུབས་པའི་དཀྱིལ་འཁོར་དེར་དབང་བསྐུར་བ་ལ་དྲུག །དང་པོ་བླ་མ་དང་ལྷ་མཉེས་པར་བྱ་བ། དཀྱིལ་འཁོར་

དུ་གཞུག་ཅིང་དབང་བསྐུར་བ། ཡོན་དབུལ་བ་ཕན་ཡོན་དང་བཅས་པ། དབང་བསྐུར་བ་ངེས་པར་དགོས་པར་བསྟན་པ། དབང་བསྐུར་བའི་ཆེ་བ་བསྟན་པ། ལེའུ་ཡི་མཚན་བསྟན་པའོ། །དང་པོ་ནི། ལེའུ་གཉིས་པ་བཤད་ཟིན་པ་དེ་ནས་གསུམ་
པ་འཆད་དོ་ཞེས་སྦྱར་རོ། །སྒྲུབ་པ་པོ་སྟེ་དབང་བསྐུར་བར་བྱ་བའི་སློབ་མས་དང་པོར་ཏེ་དབང་གི་སྔོན་དུ་སློབ་དཔོན་ལེགས་པར་མཉེས་པར་བྱའོ། །གང་གིས་ན་ལུས་ངག་ཡིད་ཀྱི་དངོས་པོ་ཀུན་གྱིས་སོ། །དེ་ཡང་དངོས་གྲུབ་འདོད་པས་ཤིན་ཏུ་མཉམ་པར་བཞག་
པ་སྟེ་རྩེ་གཅིག་ཏུ་གུས་པས། ནུས་པ་ཇི་ལྟར་ཡོད་པས་བླ་མ་མཆོད་པར་བྱས་ཏེ། དབང་གི་དོན་དུ་གསོལ་བ་གདབ་པར་བྱའོ། །དྲིལ་བུ་སྒྲ་སྒྲོགས་པ་ཅན་སྟེང་ནས་དཔྱངས་པ་དང༌། མེ་ཏོག་དང་སྤོས་རྣམས་ཀྱིས་ཀྱང་སྟེང་ནས་བརྒྱན་ཞིང་ངོ༌། །ཤིན་ཏུ་སྒྲ་
སྙན་པའི་དྲིལ་བུ་དཀྲོལ་བ་དང༌། སྒྲུབ་པ་པོ་ཡིས་རྔ་སྟེ་ཅང་ཏེའུ་བརྡུང་ཞིང༌། ཧ་ཧ་ཞེས་ནི་བརྗོད་པར་བྱའོ། །འདི་ལ་བརྡས་བཤད་ན་ལྭ་བ་པས་དྲིལ་བུ་ནི་ལོ་གྲངས་བཅུ་དྲུག་མའི་བུ་མོར་གསུངས་ལ། རྔ་ནི་ལོ་གྲངས་བཅུ་གཉིས་མའོ། །ཞེས་གསུངས་པས།
སྒྲུབ་པ་པོ་ཡིས་ཞེས་པ་ནི། སྒྲུབ་པོ་ཤིན་ཏུ་མཉམ་གཞག་པས། །ཞེས་དང༌། སྒྲུབ་པོ་དེ་ཡིས་ཐམས་ཅད་ནི། །ཞེས་སློབ་མ་ལ་སྒྲུབ་པ་པོར་གསུངས་པས་རྔ་རྡུང་མཁན་ནི་སློབ་མ་ཡིན་ལ། དེའི་ཕྱིར་དྲིལ་བུ་དཀྲོལ་མཁན་ཡང་སློབ་མ་ལ་བྱའོ། །ཤིན་ཏུ་སྒྲ་སྙན་
པ་ནི་ངག་སྙན་ཞིང་གཟུགས་མཛེས་ལ་རེག་བྱ་ཁྱད་པར་ཅན་མ་དང༌། བརྡུང་པ་ནི་རྗེས་སུ་ཆགས་པར་བྱ་བ་ལ་བཤད་དོ། །དཀྲོལ་བ་ཡང་དེ་དང་འདྲ་བས་སློབ་མས་རིག་མ་དེ་དག་ལ་སྙོམས་འཇུག་བྱེད་པའོ། །དེ་སྐབས་གང་དུ་ཡིན་ཞེ་ན། སློབ་མ་

ལ་ཤེས་རབ་ཡེ་ཤེས་ཀྱི་དབང་བསྐུར་བའི་སྐབས་ལ་བྱ་དགོས་པས། འདིས་དབང་གསུམ་པ་བསྐུར་བ་སྟོན་ཏེ། དབང་གི་གོ་རིམ་ལས་བཟློག་སྟེ་བསྟན་པའོ། །བྷ་བ་བྷ་དྲས་དྲིལ་བུ་འཁྲོལ་བས་དྲིལ་བུའི་དབང་བསྟན་པར་ཡང་བཤད་དོ། །གཉིས་པ་ལ་གཉིས། དཀྱིལ་འཁོར་དུ་གཞུག་
པ་དང༌། ཞུགས་པ་ལ་དབང་བསྐུར་བའོ། །དང་པོ་ནི། སྔར་བཤད་པ་དེ་ལྟར་དཀྱིལ་འཁོར་ལ་མཆོད་པའི་ཆོ་གའི་རིམ་པ་བཞིན་དུ་མཆོད་ནས། རྡུལ་ཚོན་ནམ་རས་རིས་ཀྱི་དཀྱིལ་འཁོར་དུ་གཞུག་པར་བྱའོ། །ཞེས་སྦྱར་རོ། །ཡང་དྲིལ་བུ་དཀྲོལ་བ་སོགས་བརྡས་ཤར་
པ་དེ་ལྟར་རྡོ་རྗེ་དང་པདྨ་བྱིན་གྱིས་བརླབས་ནས་སྙོམས་པར་འཇུག་པའི་ཆོ་ག་བཞིན་དུ་ཤེས་རབ་མའི་ལུས་ཀྱི་དཀྱིལ་འཁོར་གཟུགས་སྡུག་སྒྲ་སྙན་དྲི་ཞིམ་རོ་མཆོག་རེག་བྱ་འཇམ་པ་སྟེ་འདོད་པའི་ཡོན་ཏན་ཀུན་དང་ལྡན་པ་ལ་སྙོམས་འཇུག་གི་སྒོ་ནས་
མཆོད་ནས་བྷ་གའི་དཀྱིལ་འཁོར་དུ་གཞུག་པར་བྱའོ། །ཞེས་ཀྱང་སྦྱར་རོ། །དེ་གཉིས་ཀྱི་དང་པོ་ལྟར་ན་སྟ་གོན་གྱི་སྐབས་སུ་བུར་བྱས་པས་ན་བུ་སྟེ། མཛེས་པ་ཡིན་དུ་འོང་བ་ཡོལ་བའི་ཕྱི་རོལ་ཏུ་འཁོད་པ་དེ་རྣམས་ཀྱི་གདོང་ལ་ནི་དར་རམ་རས་ཀྱིས་ལེགས་
པར་དགབ་པར་བྱའོ། །དེ་ལ་དར་ནི་མི་གསལ་བ་མཚོན་ལ། བཀབ་པ་ནི་གསང་བ་མཚོན་པ་ཡིན་ཏེ། ཇི་སྐད་དུ་དར་ནི་མི་གསལ་མཚོན་པ་སྟེ། །བཀབ་པ་གསང་བ་མཚོན་པའོ། ཞེས་སོ། །དེ་ལྟར་མིག་བཀབ་ནས་སུ་ཐལ་མོ་མེ་ཏོག་གིས་བཀང་བ་སྟེ་མེ་
ཏོག་ཕྲེང་བ་ཐལ་མོའི་བར་དུ་འཛིན་དུ་གཞུག་ལ། ཡོལ་བའི་ནང་དུ་ཡང་དག་པར་ནི་ཞུགས་པ་སྟེ་གཞུག་པར་བྱའོ། །དེ་ནས་སྒྲུབ་པོ་སྟེ་སློབ་མ་ཤིན་ཏུ་མཉམ་པར་བཞག་པ་སྟེ་མ་ཡེངས་པས་དཀྱིལ་འཁོར་ལ་བསྐོར་བ་བྱས་ནས་ནི། ཧེ་རུ་ཀའི་ཕོ་བྲང་ཉམས་

དགའ་བར་གཞུག་པར་བྱ་སྟེ། དཀྱིལ་འཁོར་གྱི་ནང་དུ་ཡིད་ཀྱིས་ཞུགས་པར་སྒོམ་པའོ། །བློ་བཟང་ཞེས་པའི་རྐང་པ་གཅིག་ལོ་ཆེན་དང་མལ་གྱི་འགྱུར་ལ་མེད་དེ་མི་དགོས་པ་འདྲའོ། །ལྷོ་ཡི་ཕྱོགས་སུ་ལུས་བརྟེན་པ་ནི་ཁ་ཅིག །བདེ་མཆོག་
ཞལ་ལྷོར་བལྟས་པས་དེ་ངོས་ནས་ཞུགས་པ་ལ་འཆད་དོ། །ལྭ་བ་པས་ལྷོ་ཡི་ཕྱོགས་སུ་བརྟེན་ནས་མེ་ཏོག་དོར་བ་མཚོན་བྱེད་དུ་མཛད་ནས། སྒོ་གཞན་གསུམ་དུ་ཡང་མེ་ཏོག་འདོར་བ་དང༌། དེ་ལྟར་དོར་བས་དངོས་གྲུབ་མི་འདྲ་བ་འཐོབ་པར་བཤད་དོ། །དེ་ནས་
སྔར་ཐལ་མོའི་བར་དུ་བཟུང་བའི་མེ་ཏོག་དཀྱིལ་འཁོར་གྱི་སྟེང་དུ་དོར་བར་བྱའོ། །དེ་ནས་མིག་དར་ཕྱེ་ལ་དཀྱིལ་འཁོར་གྱི་སྟེང་དུ་གཏོར་བའི་མེ་ཏོག་དེ་གང་དུ་ལྷུང་བའི་ལྷ་དེ་ནི། སློབ་མ་དེའི་རིགས་ཀྱི་ལྷ་ཡིན་ནོ་ཞེས་རྣམ་པར་ཏེ་ཁྱད་པར་དུ་བསྟན་ཞིང༌།
ཤྲཱི་ཧེ་རུ་ཀ་དང་སོགས་ཀྱིས་ལྷ་གཞན་དང༌། དེའི་གནས་གཞལ་ཡས་ཁང་རྣམས་བསྟན་པར་བྱའོ། །འདིར་ལྭ་བ་པས་དཀྱིལ་འཁོར་ཙམ་ཞིག་དེ་ལ་བསྟན་པར་བྱའི། དཀྱིལ་འཁོར་གྱི་དེ་ཁོ་ན་ཉིད་བསྟན་པར་མི་བྱ་བར་གསུངས་སོ། །འོ་ན་འཕགས་པ་ལྷ་
དང་ཀླུ་བྱང་སོགས་ཀྱིས་སྐབས་འདིར་དཀྱིལ་འཁོར་གྱི་དེ་ཉིད་སྟོན་པར་བཤད་པ་ཇི་ལྟར་ཡིན་ཞེ་ན། འདི་ལ་ཁ་ཅིག་་དེ་ཉིད་མི་སྟོན་པ་ནི། སློབ་མ་རིགས་ལྔའི་སྡོམ་པ་མ་བཟུང་ཞིང་རྡོ་རྗེ་སློབ་དཔོན་གྱི་དབང་མི་ཞུ་བ་རྣམས་ལ་ཡིན་ལ། སྐབས་
འདིར་དེ་ཉིད་བསྟན་པར་བཤད་པ་ནི། སྔར་སྡོམ་པ་བཟུང་ཞིང་སློབ་དཔོན་དང་སློབ་མའི་དབང་ཚིག་ཆོད་དུ་ཞུ་བ་ལ་ཡིན་ཞེས་འཆད་མོད་ཀྱང༌། ལྭ་བ་པས་ནི་གསང་དབང་བསྐུར་བའི་རྗེས་སུ་དཀྱིལ་འཁོར་བསྟན་ཞེས་བྱ་བ་ནི། ཐམས་ཅད་ཟིན་

ནས་དཀྱིལ་འཁོར་གྱི་དེ་ཁོ་ན་ཉིད་ལ་སོགས་པ་ཐམས་ཅད་རྫོགས་པར་བསྟན་པར་བྱའོ་ཞེས་གསུངས་ཤིང༌། དབང་གསུམ་པ་དྲིལ་བུ་འཁྲོལ་བ་སོགས་ཀྱིས་བསྟན་པ་དགོངས་པར་སྣང་བས། དབང་གོང་མ་རྣམས་ཀྱང་ཟིན་ནས་དེ་ཁོ་ན་ཉིད་རྫོགས་པར་སྟོན་པ་
ཡིན་པས། སློབ་དཔོན་གྱི་དབང་གི་རྗེས་སུ་དཀྱིལ་འཁོར་གྱི་དེ་ཉིད་སྟོན་པ་ཙམ་ལ་མི་བྱའི། རིམ་པ་གཉིས་ཀའི་དབང་དུ་བྱས་པའི་དེ་ཉིད་སྟོན་པ་ལ་བྱའོ། །དེ་ལྟར་ན་ལྷ་ངོ་སྟོན་པའི་སྐབས་སུ་བསྐྱེད་རིམ་གྱི་དབང་དུ་བྱས་པའི་དཀྱིལ་འཁོར་གྱི་དེ་ཉིད་སྟོན་པ་དང༌།
དེ་ཉིད་རྫོགས་པར་སྟོན་པ་དབང་རྫོགས་ནས་བྱེད་པ་གཉིས་མི་འགལ་ལོ། །གཉིས་པ་ལ་གཉིས། དབང་བསྐུར་བ་དངོས་དང༌། དེའི་མཐར་ཕྱག་བྱའོ། །དང་པོ་གཉིས། བུམ་དབང་བསྐུར་བ་དང༌། དབང་གོང་མ་བསྐུར་བའོ། །དང་པོ་ནི། མེ་ཏོག་དོར་བའི་སློབ་མ་
དེ་ནི་མེ་ཏོག་གང་ལ་ཕོག་པའི་ལྷ་དེའི་རིགས་ཀྱི་མིང་ཅན་དུ་འགྱུར་བར། སློབ་དཔོན་གྱིས་ནི་མིང་དབང་བསྐུར་བའི་ཚེ་དེའི་མིང་སྟེ་གསང་མཚན་བསྟན་པའི་སྒོ་ནས་མིང་དབང་བསྐུར་རོ། །འདིར་སྡོམ་འབྱུང་ལས། ཆུ་དང་ཅོད་པན་རྡོ་རྗེ་དང༌། །དྲིལ་བུ་མིང་གི་དབང་
བསྐུར་ཏེ། །དབང་ལྔ་དེ་བཞིན་གཤེགས་བདག་ཉིད། །བརྟུལ་ཞུགས་ལུང་བསྟན་ཉིད་དང་ནི། །རྗེས་གནང་དབུགས་དབྱུང་ཕྱིར་མི་ལྡོག །སྦྱིན་བྱ་བུམ་པར་ཡང་དག་འགྱུར། ཞེས་བུམ་དབང་ལ་བཅུ་གསུངས་པ་ལ་མིང་དབང་ནི་སྐབས་འདིར་གསུངས་ལ། 
དྲིལ་བུ་སྒྲ་སྙན་འཁྲོལ་བ་སྒྲ་ཇི་བཞིན་པར་བཤད་པ་ན། སློབ་མས་དྲིལ་བུ་འཁྲོལ་བ་ཡིན་པས་དྲིལ་བུའི་དབང་བསྟན། ལེའུ་གཉིས་པར་བུམ་པ་ལྷག་གནས་གསུངས་པ་ནི། ཆུ་དབང་བསྐུར་བའི་ཆེད་ཡིན་པས་ཆུ་དབང་སྟེ་དབང་གསུམ་བསྟན་ཏོ། 

ཅོད་པན་དང་རྡོ་རྗེའི་དབང་དང་ཕྱིར་མི་ལྡོག་པའི་དབང་ལ་སོགས་པ་བདུན་ནི་བཤད་རྒྱུད་ནས་ཁ་བསྐང་སྟེ་འདིར་མ་བཤད་པ་རྣམས་དཀྱིལ་ཆོག་ལས་ཤེས་དགོས་སོ། །གཉིས་པ་ནི། བུམ་དབང་བསྐུར་བ་དེ་ནས་སློབ་མ་ལ་གསང་
དབང་སྦྱིན་པའི་དོན་དུ་སློབ་དཔོན་ཧེ་རུ་ཀའི་ཏིང་ངེ་འཛིན་ལ་ལེགས་པར་ནི་མཉམ་པར་བཞག་སྟེ་སློབ་མས་ཕུལ་བའི་རིག་མ་མཚན་ཉིད་དང་ལྡན་པའི་ཕྱག་རྒྱ་རྡོ་རྗེ་ཕག་མོར་བྱས་པ་ལ་སྙོམས་པར་འཇུག་པའི་མཆོད་པ་བྱའོ  ། །སྙོམས་པར་
ཞུགས་པའི་རྗེས་དེ་ནས་སློབ་དཔོན་གྱིས་གསང་དབང་བསྐུར་བའི་ལས་འདི་ཡང་དག་པར་སྤྱད་པར་བྱའོ། །དུས་ནམ་གྱི་ཚེ་སྙམ་ན། ཕྱི་དེ་ཉིན་ཞེས་པ་ནམ་ཕྱེད་ན་དབང་བསྐུར་བ་ལ་བཤད་པ་ནི། འགྲེལ་པ་མང་པོས་ཉི་མ་གཉིས་པ་ལ་བཤད་
པས། སྟ་གོན་ལ་ལྟོས་པའི་ཉི་མ་གཉིས་པའི་ནམ་ཕྱེད་ན་བྱ་ཞེས་པའོ། །དེ་ནས་ཞེས་པའི་རྐང་པ་བཞིས་གསང་དབང་བསྟན་པར་གོང་མ་རྣམས་བཞེད་པ་ནི་འགྲེལ་པ་མང་པོ་དང་མཐུན་ནོ། །མཚལ་ཆེན་ནི་ཁྲག་ཆེན་པོ་ཡིན་ལ། ཁྲག་གི་
སྐད་དོད་རཀྟ་ནི་ཆགས་པ་ལ་ཡང་འགྲོ་བས་ཡབ་ཡུམ་གྱི་ལུས་ངག་ཡིད་གསུམ་ཆགས་པ་ལས་བྱུང་བ་ཞེས་བཤད་དེ། བླ་མ་ཡབ་ཡུམ་སྙོམས་པར་ཞུགས་པ་ལས་བྱུང་བའི་ཐིག་ལེའོ། །དེ་ལ་འབྲུ་གསུམ་ལན་གསུམ་དུ་བཟླས་པ་ཡིས་
སྔགས་པས་སློབ་མ་དེའི་སྙིང་ག་དང་མཛོད་སྤུ་དང་མགྲིན་པ་དང་སྤྱི་གཙུག་རྣམས་སུ་ཐིག་ལེ་བྱའོ་ཞེས་འཆད་དོ། །འགྲེལ་པ་གཞན་གྱིས་ནི་བླ་མ་ཡབ་ཡུམ་སྦྱོར་ཐབས་ཀྱི་སྐབས་སུ་སློབ་མའི་གདོང་བཅིངས་པ་ལ། སྙིང་པོ་དང་ཉེ་

སྙིང་དང་ཕྲེང་བའི་སྔགས་བཟླས་པའི་ཐིག་ལེས། སྔར་བཤད་པའི་གནས་བཞི་དང་མིག་གཉིས་དང་ཁ་སྟེ་གནས་བདུན་དུ་གསང་བའི་རྫས་སྟེར་བ་དང༌། སློབ་མས་ཀྱང་ཁར་བྱིན་པ་བདུད་རྩི་བཞིན་དུ་མྱང་བར་བྱའོ། །ཞེས་གསང་དབང་བསྐུར་བའི་དུས་ཉིད་དུ་
བྱ་བར་འཆད་དེ། འདི་ནི་བཤད་པ་སྔ་མ་ལ་ཡང་སྦྱར་ན་ལེགས་སོ། །སློབ་མ་ཡི་ནི་གདོང་ཕྱེ་ལ་ཞེས་པ་འདི་སྔར་དཀྱིལ་འཁོར་བསྟན་པའི་སྐབས་དང༌། གསང་དབང་བསྐུར་བའི་རྗེས་གཉིས་ཀར་འབྲེལ་ལོ། །དེ་ལྟར་གདོང་གཡོགས་ཕྱེ་བའི་འོག་ཏུ་དབང་གསུམ་པ་
བསྐུར་བ་ནི་སྔར་བསྟན་ཟིན་ཏོ། །དེ་ཉིད་ཇི་ལྟ་བུ་ཞིག་བསྟན་པས་དབང་བཞི་པ་བསྐུར་བ་ནི་འཆད་པར་འགྱུར་རོ། །དབང་ཐམས་ཅད་རྫོགས་པ་དེ་ནས་བརྟེན་པ་ལྷ་དང་ལྷ་གང་གི་ནི་གནས་རྟེན་གང་ཡིན་པའི་དཀྱིལ་འཁོར་གཉིས་ཀྱི་དེ་ཉིད་རིམ་པ་གཉིས་ཀྱི་དབང་དུ་
བྱས་པ་སྟེ། དབང་རྫོགས་པ་དེར་ནི་སྟེ་དེའི་འོག་ཏུ་རྫོགས་པར་བསྟན་ཏོ། །བླ་མ་སྔ་མ་རྣམས་ཀྱིས་ནི་དེ་ནས་དཀྱིལ་འཁོར་ཞེས་པ་རྐང་པ་གསུམ་གྱིས་དབང་གསུམ་པ་བསྐུར་བ་སྟོན་པར་བཞེད་དེ། ཤེས་རབ་མ་སློབ་མའི་ལག་ཏུ་གཏད་ནས་ཕྱག་རྒྱའི་
ལུས་ཀྱི་རྩ་རྣམས་རབ་གཏུམ་ལ་སོགས་པར་སྟོན་པའི་ལུས་ཀྱི་དཀྱིལ་འཁོར་དང༌། དེའི་བྷ་གར་གནས་པའི་རྩ་འཚོལ་བ་སྟོན་པ་བྷ་གའི་དཀྱིལ་འཁོར་དང༌། གནས་སྐབས་འདིར་དགའ་བ་བཞི་འདི་སྐྱེ་ཞེས་སྟོན་པའི་བྱང་ཆུབ་སེམས་ཀྱི་དཀྱིལ་
འཁོར་སྔོན་དུ་གོ་བར་བྱས་ནས། ཤེས་རབ་ཡེ་ཤེས་ཀྱི་དབང་དངོས་གཞི་བསྐུར་བ་ལ་བཤད་དེ། མན་ངག་གིས་འཆད་པའོ། །གཉིས་པ་ནི། དབང་ཟིན་པ་དེ་ནས་སློབ་དཔོན་དང་བཅས་པའི་ཕོ་བྲང་སྟེ་དཀྱིལ་འཁོར་ལ་རབ་ཏུ་སྟེ་གུས་པ་ཆེན་པོས་བཏུད་

ནས། སྔར་དཀྱིལ་འཁོར་ལ་བསྐོར་བ་བྱས་པ་ལས། སླར་བླ་མ་དང་དཀྱིལ་འཁོར་གྱི་གཡོན་ནས་བརྩམས་པ་ཡིས་བསྐོར་བ་བྱའོ། །དེ་བྱས་པ་དེ་ནས་ནི་དཀྱིལ་འཁོར་དང་བླ་མ་ལ་ཕྱག་འཚལ་བའི་ཆོ་ག་སྟེ་བྱ་ཐབས་ཇི་ལྟར་གསུངས་
པ་བཞིན་དུ་ཕྱག་བྱའོ། །གསུམ་པ་ལ་གཉིས། ཡོན་དབུལ་བ་དང༌། ཕུལ་བའི་ཕན་ཡོན་ནོ། །དང་པོ་ནི། དེ་བཞིན་གཤེགས་པས་གསུངས་པ་ནི་རྒྱུད་རྣམས་ལས་གསུངས་པ་ཡིན་ནོ། །གསེར་ནི་བརྒྱ་སྟོང་ནི་གསེར་སྲང་འབུམ་མོ། །ཇི་སྐད་གསུངས་
པ་ནི་རྒྱུད་གཞན་ལས་བདག་འབུལ་བར་གསུངས་པ་བཞིན་ནོ། །དངོས་པོ་ཀུན་ནི་སྒོ་གསུམ་གྱི་དངོས་པོ་ཀུན་ནོ། །དེ་བཞིན་ནི་གསེར་སོགས་ཕུལ་བ་དེ་བཞིན་དུ་དབུལ་བའོ། །བདག་འབུལ་ཚུལ་ནི་དེང་ནས་ཞེས་པ་གཉིས་ཀྱིས་བསྟན་ཏེ་ལྷག་མ་ནི་
གོ་སླའོ། །གཉིས་པ་ནི། དེ་ལྟར་ཞེས་པ་གཉིས་ལ་ལོ་ཆེན་གྱི་འགྱུར་ལས། དེ་ལྟར་ངེས་པར་བྱ་བ་ནི། སྒྲུབ་པ་པོ་ཡིས་རབ་ངེས་བྱ། །ཞེས་འབྱུང་བ་གསལ་ལོ། །ངེས་པར་བྱ་དགོས་པའི་ཡོན་དབུལ་བ་ནི། སྔར་བཤད་པ་དེ་ལྟར་སྒྲུབ་པ་པོ་ཡིས་
ངེས་པར་བྱ་དགོས་པར་རབ་ཏུ་ངེས་པར་བྱའོ། །དེ་ལྟར་བྱས་པ་དེ་ནས་ཏེ་དེའི་རྒྱུ་ལས་སློབ་མ་དེ་ལ་མཁའ་འགྲོ་མ་བཅུ་གཉིས་དང༌། རྣལ་འབྱོར་མ་ཉེར་བཞི་རྣམས་མཉེས་པར་འགྱུར་རོ། །མཉེས་ནས་མཁའ་འགྲོ་མ་དང༌། ལཱ་མ་དང༌། དུར་
སྐྱེས་མ་དང༌། གཟུགས་ཅན་མའི་རིགས་ཀྱི་མཁའ་འགྲོ་མ་དེ་རྣམས་དང་སྒྲུབ་པ་པོ་གཉིས་ལྷན་ཅིག་ཏུ་རྣམ་པར་སྤྱོད་ཅིང་ཀུན་ཏུ་འགྲོ་བར་འགྱུར་རོ། །དེ་ལྟར་འགྲོ་བས་སྒྲུབ་པ་པོ་དེའི་ཅི་བགྱི་སྟེ་བཀའ་བསྒོ་བ་ཐམས་ཅད་མཁའ་འགྲོ་མ་དེ་

དག་གིས་བྱེད་པར་ཐེ་ཚོམ་མེད་དོ། །དེ་འདྲ་བའི་རྣལ་འབྱོར་འདི་ནི་གྲུབ་པར་གྱུར་ན་འཇིག་རྟེན་གསུམ་དུ་གང་གིས་ཀྱང་མི་བཟློགས་པའི་སྟོབས་དང༌། གཞན་གྱིས་མི་མཐོང་བའི་མི་སྣང་བ་དང༌། ཕུག་སྟེ་ས་འོག་གི་བུ་གར་རྒྱུ་བའི་ས་འོག་གི་དངོས་གྲུབ་དང༌། ནམ་
མཁར་རྒྱུ་བ་སྟེ་མཁའ་སྤྱོད་དང༌། གྲུབ་པའི་སྨན་རྐང་པ་ལ་བྱུགས་པས་གང་འདོད་པའི་གནས་སུ་སླེབ་པའི་རྐང་མགྱོགས་དང༌། དེ་བཞིན་དུ་དངུལ་ཆུ་སོགས་ཀྱི་གྲུབ་པའི་རྫས་འགའ་ཞིག་ཟོས་པས། ཚེ་བསྐལ་པར་ཐུབ་པའི་བཅུད་ཀྱིས་ལེན་རྣམས་སྒྲུབ་པ་པོ་
ནི་འདོད་པ་ཙམ་གྱིས་རྟག་པར་རྒྱུན་དུ་སྐྱེད་པར་འགྱུར་རོ། །གཟུགས་ནི་མི་འདྲ་བ་དུ་མའི་སྤྲུལ་པ་བྱེད་པ་དང༌། རྫུ་འཕྲུལ་གྱིས་ནམ་མཁའ་ལ་འགྲོ་བ་དང༌། ཁྱད་པར་དུ་གདུག་པའི་མཁའ་འགྲོ་མ་རྣམས་ཀྱང་ངེས་པར་ཟིལ་གྱིས་གནོན་པར་བྱེད་དོ། །ལོ་
ཆེན་གྱི་འགྱུར་ལས། མཁའ་འགྲོ་རྣམས་ཀྱང་ཁྱད་པར་དུ། །ངེས་གནོན་འགྲོ་བ་ཐམས་ཀྱང༌། ཞེས་འབྱུང་ངོ༌། །མཁའ་འགྲོ་མ་རྣམས་སུ་མ་ཟད་འགྲོ་བ་གཞན་རྣམས་ལན་ཅིག་བལྟས་པ་ཙམ་གྱིས་གནོན་པར་བྱེད་དོ། །དེ་འདྲ་བའི་རྣལ་
འབྱོར་པས་སྐད་ཅིག་གིས་ནི་ཐབས་ཤེས་རབ་དབྱེར་མེད་པར་སྦྱོར་བ་ཉིད་སྐྱེད་པར་བྱེད་དོ། །བཞི་པ་ནི། གལ་ཏེ་དཀྱིལ་འཁོར་དུ་དབང་བསྐུར་བ་མ་ཐོབ་ཀྱང་ལམ་བསྒོམ་པས་འབྲས་བུ་འགྲུབ་པར་འགྱུར་རམ་སྙམ་ན། སྔགས་པས་དཀྱིལ་འཁོར་མ་
མཐོང་བ་སྟེ། དཀྱིལ་འཁོར་དུ་མ་ཞུགས་པ་དང་དེར་དབང་མ་བསྐུར་བར་གང་ཞིག་རྣལ་འབྱོར་པ་ཉིད་དང་དངོས་གྲུབ་འགྲུབ་པར་འདོད་པ་ནི། ནམ་མཁའ་ལ་ཁུ་ཚུར་གྱིས་བརྡེབས་ཀྱང་མི་ཕོག་པ་དང༌། སྨིག་རྒྱུའི་ཆུ་ནི་འཐུང་བར་འདོད་ཀྱང་འཐུང་

མི་ནུས་པ་དང་མཚུངས་ཏེ་འབད་པ་དོན་མེད་ཅིང༌། དབང་མ་ཐོབ་པར་ཞུགས་པས་དམྱལ་བར་འགྲོ་བ་སོགས་ཀྱི་ཉེས་དམིགས་ཤིན་ཏུ་ཆེ་བར་གསུངས་སོ། །འདིས་ནི་དབང་ལེགས་པར་མ་ཐོབ་པར་སྔགས་ཀྱི་ལམ་ལ་འཇུག་པ་དང༌། 
དབང་ཡང་དཀྱིལ་འཁོར་དུ་ཞུགས་ཏེ་མཐོང་ནས་དབང་རྣམས་རིམ་གྱིས་བསྐུར་བ་མ་བྱས་པར། དབང་གི་ཁྱད་པར་འགའ་ཞིག་བསྐུར་ནས་ལམ་ལ་འཇུག་པ་རྣམས་ངལ་བ་དོན་མེད་པར་བསྟན་ཏོ། །ལྔ་པ་ལ་གཉིས། འདིའི་དབང་བསྐུར་བ་མཆོག་ཏུ་
བསྟན་པ་དང༌། དབང་བསྐུར་འདི་རྙེད་དཀའ་བ་ཞར་བྱུང་དང་བཅས་པའོ། །དང་པོ་ནི། བདེ་མཆོག་གི་དཀྱིལ་འཁོར་དུ་དབང་བསྐུར་བའི་རྣལ་འབྱོར་པ་དང༌། རྒྱུད་འདིའི་རྣལ་འབྱོར་འདི་ནི་རིམ་པ་བཞིན་དུ་གཞན་ལས་མཆོག་ཏུ་གྱུར་པས་རབ་ཡིན་ལ།
སྦྱོར་བ་སྟེ་རྣལ་འབྱོར་གཞན་གྱི་དམ་པ་སྟེ་མཆོག་གོ། གང་ཅུང་ཟད་ཅིག་ཡིད་ལ་འདོད་པ་དེ་དང་དེར། ལྷ་དང་ལྷ་མིན་དང་མི་རྣམས་ཏེ་འདི་དག་ཟིལ་གྱི་མནན་ནས་འགྲོ་ཞིང༌། ཇི་ལྟར་འདོད་པ་བཞིན་དུ་སྤྱོད་དོ། །ལོ་ཆེན་གྱི་འགྱུར་ལས། གང་ཞིག་ཅུང་
ཟད་འདོད་གྱུར་པ། ཞེས་འབྱུང་ངོ༌། །བདེ་མཆོག་གི་རྒྱུད་འདི་རུ་ནི་དབང་བསྐུར་བའི་གང་ཟག་དེ་བྱ་བ་ལ་སོགས་པའི་རྒྱུད་བཞི་པོ་ཐམས་ཅད་ཀྱི་ནི་སྒྲུབ་པ་པོར་གསུངས་ལ། འདིར་དབང་བསྐུར་ན་བལྟས་པ་སྟེ་བྱ་བའི་རྒྱུད་དང༌། རྒོད་པ་སྟེ་སྤྱོད་པའི་རྒྱུད་དང༌། ལག་
པ་འཛིན་པའམ་ལག་བཅངས་ཏེ་རྣལ་འབྱོར་གྱི་རྒྱུད་དང༌། གཉིས་གཉིས་འཁྱུད་པ་སྟེ་བླ་མེད་ཀྱི་རྒྱུད་དུ་དབང་བསྐུར་བར་ནི་གྱུར་པ་ཡིན་པས། རྒྱུད་འདི་ནི་རྒྱུད་རྣམས་ཀུན་གྱི་དམ་པ་སྟེ་མཆོག་ཡིན་པས་འདིའི་རྣལ་འབྱོར་པ་ནི་ལྷ་མི་ཐམས་ཅད་ཟིལ་

གྱིས་མནན་ནས་འགྲོ་བ་ཡིན་ནོ། །མལ་གྱི་འགྱུར་ལས། རྒོད་དང་བལྟས་དང་ལག་བཅངས་དང༌། གཉིས་གཉིས་འཁྱུད་པ་ལ་སོགས་པ། ཞེས་འབྱུང་བ་ལྟར་ལེགས་སོ། །ཁ་ཅིག་སོགས་ཀྱི་སྒྲས་ནི་མ་ཡི་ཡང་མ་བླ་ན་མེད་པ་བདེ་མཆོག་གི་རྒྱུད་བསྟན། ཞེས་
འདོད་མོད་ཀྱང༌། བདེ་མཆོག་གི་རྒྱུད་ཀྱང་གཉིས་སྤྲོད་ཀྱི་རྒྱུད་ཡིན་པས་དེ་ལས་ལོགས་ན་མེད་དོ། །དེའི་ཕྱིར་སོགས་ཀྱི་སྐད་དོད་མཆོག་ལ་ཡང་འགྲོ་བར་བཤད་པས། གཉིས་སྤྲོད་ཀྱི་རྒྱུད་མཆོག་ཡིན་པའི་དོན་ནོ། །འདིར་དབང་བསྐུར་བ་ཐོབ་ན་རྒྱུད་ཐམས་ཅད་ཀྱི་སྒྲུབ་
པ་པོར་གསུངས་པའི་དོན་ནི། །རྒྱུད་ཐམས་ཅད་ཀྱི་མེད་མི་རུང་གི་གཙོ་བོའི་དོན་རྣམས་འདིའི་ལམ་དུ་འདུས་པ་ལ་དགོངས་ལ། འདིར་དབང་བསྐུར་ན་རྒྱུད་བཞི་པོར་དབང་བསྐུར་བར་གསུངས་པ་ནི། གཞན་རྣམས་ཀྱི་དབང་བསྐུར་རྣམས་འདི་ཐོབ་ན་ལོགས་སུ་ཞུ་མི་
དགོས་པར་སྟོན་པའི་དོན་མིན་གྱི། ཨ་བྷི་ཥེ་ཀའི་སྒྲ་ལ་ངེས་ཚིག་གིས་བཤད་པ་བྱས་པས། སྡིག་པའི་དྲི་མ་འཁྲུད་པ་དང༌། ནུས་པ་འཇོག་པར་བཤད་པ་རྣམས་འདིའི་དབང་བསྐུར་གྱི་ནང་དུ་འདུས་པར་སྟོན་པ་ཡིན་ནོ། །གཉིས་པ་ནི། རྩ་བའི་རྒྱུད་དེ་ཉིད་བསྡུད་པའམ།
བདེ་མཆོག་གམ་ཞེས་པ་ནམ་མཁའ་དང་མཉམ་པའི་རྒྱུད་ལ་འཆད་ཅིང༌། དེ་ཉིད་འདིའི་རྩ་རྒྱུད་རྒྱས་པར་འདོད་པ་ནང་འགལ་ཡིན་ལ། ཀུན་སྤྱོད་ལས། ནམ་མཁའ་དང་ནི་མཉམ་པའི་རྒྱུད། །འབུམ་གཅིག་ན་ཡང་འདི་དག་བཤད། ཅེས་གསུངས་པས་རྒྱུད་དེར་
རྒྱུད་འདིའི་དཀྱིལ་འཁོར་མ་བསྟན་པ་མིན་ནོ། །དེས་ན་མར་དོས། སངས་རྒྱས་མཉམ་སྦྱོར་དུ་གྲགས་པ་སྒྱུ་མ་བདེ་མཆོག་ལ་བཞེད་པ་ལེགས་པ་ཡིན་ནོ། །གསང་བ་ནི་གསང་བ་འདུས་སོ། །རྡོ་རྗེ་འཇིགས་བྱེད་ནི་དེའི་རྒྱུད་ཆེན་པོར་མངོན་པས་དེ་དག་ལས། དཀྱིལ་འཁོར་

རྣམས་ཀྱི་རྒྱལ་པོ་འདི་ནི་སྔར་མ་བྱུང་ཞིང་ཕྱིས་འབྱུང་བར་མི་འགྱུར་རོ། །དེ་ལྟར་གསུངས་པས། གཞན་དེ་རྣམས་ཀྱི་དཀྱིལ་འཁོར་ལས་འདིའི་དཀྱིལ་འཁོར་མཆོག་ཡིན་ནོ། །ཞེས་པ་མིན་གྱི། རྒྱུད་ཟབ་ལ་རྒྱས་པ་དེ་དག་ཏུ་
ཡང་མ་བྱུང་བས་ཤིན་ཏུ་རྙེད་དཀའོ་ཞེས་པ་དོན་ནོ། །དེ་ལྟ་མ་ཡིན་ན་རྒྱུད་དེ་རྣམས་ཀྱི་དཀྱིལ་འཁོར་ཡང་འདིར་མ་བྱུང་བས་འདི་ལས་མཆོག་ཏུ་འགྱུར་རོ། །རྒྱུད་འདིར་བཤད་པ་དང་འདིར་མ་བཤད་པར་རྒྱུད་གཞན་དུ་བཤད་པའི་དངོས་གྲུབ་གང་
ཅི་ཡང་རུང་བ་དེ་ཀུན་ཏེ་ཐམས་ཅད་ནི། དཔལ་ལྡན་ཁྲག་འཐུང་སྟེ་ཧེ་རུ་ཀའི་རིམ་གཉིས་ཀྱི་རྣལ་འབྱོར་འདི་ལ་གནས་སྟེ། འདི་ལ་བརྟེན་ནས་འགྲུབ་པའོ། །སྔ་མ་རྣམས་ཀྱིས་དབང་གི་ཆེ་བ་དང༌། འདིས་དབང་དེ་ཐོབ་ནས་སྒོམ་པའི་ལམ་གྱི་ཆེ་བ་
བསྟན་ཏོ། །དྲུག་པ་ནི། དཔལ་ཧེ་རུ་ཀ་མངོན་པར་བརྗོད་པ་བསྡུས་པའི་རྒྱུད་ལས། བླ་མ་ལ་ཡོན་དབུལ་བ་དང་བཅས་པའི་དབང་བསྐུར་བའི་ཆོ་གའི་ལེའུ་སྟེ་གསུམ་པའོ། །འགྱུར་ཁ་ཅིག་ལས་ཕན་ཡོན་དང་བཅས་པ་ཞེས་དང༌། གཞན་ལས་
ཡོན་ཏན་དང་བཅས་པ་ཞེས་ཀྱང་འབྱུང་ངོ༌། །འཁོར་ལོ་སྡོམ་པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་བཤད་པ་སྦས་པའི་དོན་ཀུན་གསལ་བ་ལས་ལེའུ་གསུམ་པའི་བཤད་པའོ།།     ༈    །།གཉིས་པ་སྣོད་དུ་རུང་བ་ལ་གསང་བ་རྒྱས་
པར་བཤད་པ་ལ་བཅུ་གཅིག །ལམ་གྱི་གསང་བ་རྒྱས་པར་བཤད་པ་དང༌། སྔགས་དང་བསམ་གཏན་གྱིས་འགྲུབ་པ་རྒྱས་པར་བཤད་པ། རིགས་ལྡན་མ་མཆོད་པ་རྒྱས་པར་བཤད་པ། རྩ་སྔགས་བསྟན་ཅིང་བསྲུང་བའི་དམ་ཚིག་རྒྱས་

པར་བཤད་པ། སྤྲོས་བཅས་ཀྱི་སྤྱོད་པ་རྒྱས་པར་བཤད་པ། བར་ཆད་སེལ་བའི་བསྲུང་བའི་སྔགས་བཏུ་བ། བཟའ་བའི་དམ་ཚིག་རྒྱས་པར་བཤད་པ། མཆོག་པ་བཞིའི་གསང་བ་རྒྱས་པར་བཤད་པ། སྤྱོད་པ་ལྷག་མ་གཉིས་རྒྱས་པར་བཤད་པ།
དངོས་གྲུབ་འགྲུབ་པའི་མཚན་མ་བརྟག་པ། ཐུན་མོང་གི་དངོས་གྲུབ་སྒྲུབ་པའི་ཚུལ་གཞན་བསྟན་པའོ། །དང་པོ་ནི། བཤད་རྒྱུད་ལས། ཇི་ལྟར་ཉེ་བར་བསྟན་པ་བཞིན། ཕྱི་ནས་དམ་ཚིག་སྤྱོད་པར་བརྩོན། སྣོད་དུ་བྱས་པའི་རྒྱུན་ལས་ནི། །འཁོར་
ལོ་ལ་སོགས་སྒོམ་རིམ་གྱིས། །ཡང་དག་མན་ངག་ཕུན་ཚོགས་རྣམས། །འགྲུབ་པར་འགྱུར་རོ་གཞན་དུ་མིན། ཞེས་དབང་གི་དུས་སུ་ཁས་བླངས་པ་བཞིན་དུ། ཕྱི་ནས་དམ་ཚིག་བསྲུང་བ་ལ་བརྩོན་པ། སྣོད་རུང་དུ་བྱས་པ་དེས་དཀྱིལ་འཁོར་གྱི་འཁོར་ལོ་སོགས་
སྒོམ་པའི་རིམ་པས། ཡང་དག་མན་ངག་རྣམས་འགྲུབ་པར་འགྱུར་རོ། །དེ་ལྟར་མ་བྱས་ན་མི་འགྲུབ་པར་གསུངས་པས། དབང་ཐོབ་པ་དེས་ཐོག་མར་དམ་ཚིག་རྣམས་ཤེས་པར་བྱས་ལ་ལེགས་པར་བསྲུང་ངོ༌། །དེ་ནས་རིམ་གཉིས་ཀྱི་ལམ་བསྒོམ་དགོས་
ལ། དེ་ཡང་ལེའུ་འདིར་རིམ་གཉིས་ཀྱི་དེ་ཉིད་བཞི་ཚན་གཉིས་ཀྱིས་སྟོན་ནོ། །འདི་ལ་གསུམ། བསྐྱེད་རིམ་པའི་དེ་ཉིད་བཞི་དང༌། རྫོགས་རིམ་པའི་དེ་ཉིད་བཞི་དང༌། ལེའུའི་མཚན་བསྟན་པའོ། །དང་པོ་ནི། ལེའུ་གསུམ་པ་བཤད་པའི་རྗེས་དེ་ནས་བཞི་པ་
བཤད་པར་བྱའོ། །ཞེས་སྦྱར་རོ། །མཁའ་འགྲོ་མ་རྣམས་ནི་རང་གི་གནས་སྤྱིར་གཞལ་ཡས་ཁང་དང༌། ཁྱད་པར་དུ་འཁོར་ལོ་གསུམ་ན་རྣམ་པར་འགྱིང་བ་སྟེ་རོལ་ལོ་ཞེས་པས་རྟེན་དཀྱིལ་འཁོར་གྱི་དེ་ཉིད་སྟོན་ཏེ། ཕྱི་དཀྱིལ་དང་ལུས་དཀྱིལ་

གཉིས་ཀ་གཟུང་ངོ༌། །ལེའུ་གཉིས་པར་དཀྱིལ་འཁོར་གྱི་མཚན་ཉིད་གསལ་བར་བསྟན་པས་འདིར་གནས་ན་ཞེས་བསྡུས་ཏེ་གསུངས་སོ། །བརྩོན་ཆེན་ཞེས་སོགས་ནི། ཀུན་སྤྱོད་ལས། ལྷ་རྣམས་བཟློག་སྟེ་བཀོད་པ་དང༌། སྔགས་
ཀྱི་དབྱེ་བ་བཟློག་པ་དང༌། སྒོམ་པ་གསང་བ་བཟློས་པ་ནི། །སྙིང་པོ་ཐམས་ཅད་རབ་སྒྲུབ་བྱེད། ཅེས་གསུངས་པ་ལྟར་ལྷ་རྣམས་གོ་རིམ་བཟློག་པར་མ་ཟད་སྔགས་རྣམས་བཟློག་པ་དང༌། སྒོམ་པ་གསང་བའི་གོ་རིམ་ཀྱང་བཟློག་ནས་གསུངས་ལ། དེའི་
དགོས་པ་ནི་བླ་མའི་མན་ངག་ལ་རག་ལས་པར་བསྟན་པའི་ཆེད་དུ་ཡིན་ནོ། །འཁྲུགས་བསྡེབས་ཏེ་བཤད་ན། རབ་གཏུམ་མ་སྔོན་ལ་དང༌། བརྩོན་ཆེན་མ་རྗེས་སུ་འོང་ངོ༌། །དེ་ལྟར་ན་རབ་གཏུམ་མ་དང༌། གཏུམ་མིག་མ་དང༌། འོད་ལྡན་མ་དང༌། སྣ་
ཆེན་མ་བཞི་ནི་ཐུགས་འཁོར་གྱི་ཤར་ནས་བརྩམས་ཏེ་གཡོན་སྐོར་གྱིས་ཕྱོགས་བཞིར་དགོད་དོ། །དེ་བཞིན་དུ་དཔའ་བོའི་བློ་གྲོས་མ་དང༌། མིའུ་ཐུང་མ་དང༌། ལང་ཀའི་དབང་ཕྱུག་མ་དང༌། ཤིང་གྲིབ་མ་བཞི་ནི་ཐུགས་འཁོར་གྱི་མེ་ནས་བརྩམས་
ཏེ་གཡས་སྐོར་གྱིས་མཚམས་བཞིར་དགོད་དོ། །ས་སྲུང་མ་དང༌། འཇིགས་བྱེད་ཆེན་མོ་དང༌། རླུང་ཤུགས་མ་དང༌། ཆང་འཐུང་མ་བཞི་ནི་གསུང་འཁོར་གྱི་ཤར་ནས་བརྩམས་ཏེ་གཡོན་སྐོར་གྱིས་ཕྱོགས་བཞི་དང༌། ཤྱེ་མ་ཞེས་པ་སྔོ་བསངས་
དང༌། ལྗང་གུ་གཉིས་ཀར་ལ་འཇུག་པས་སྔོ་བསངས་ལྷ་མོའམ་ལྗང་ལྷ་མོ་དང༌། རབ་ཏུ་སྟེ་ཤིན་ཏུ་བཟང་མོ་དང༌། རྟ་རྣ་མ་དང༌། མཁའ་འགྲོ་གདོང་མའམ་བྱ་གདོང་མ་བཞི་ནི་གསུང་འཁོར་གྱི་མེ་ནས་བརྩམས་ཏེ་གཡས་སྐོར་གྱི་མཚམས་བཞིར་

དགོད་དོ། །འཁོར་ལོའི་ཤུགས་མ་དང༌། དུམ་སྐྱེས་མ་དང༌། སྣ་ཆེན་མ་སྟེ་གླང་སྣ་མའམ་ཆང་འཚོང་མ་དང༌། འཁོར་ལོའི་གོ་ཆ་མ་བཞི་ནི་སྐུ་འཁོར་གྱི་ཤར་ནས་བརྩམས་ཏེ་གཡོན་སྐོར་གྱིས་ཕྱོགས་བཞི་དང༌། རབ་སྟེ་ཤིན་ཏུ་དཔའ་མོ་དང༌། སྟོབས་ཆེན་མ་དང༌། འཁོར་
ལོ་སྒྱུར་མ་དང༌། བརྩོན་འགྲུས་ཆེན་མོ་བཞི་ནི་མེ་ནས་བརྩམས་ཏེ་གཡས་སྐོར་གྱིས་སྐུ་འཁོར་གྱི་མཚམས་བཞིར་དགོད་དོ། །སྒྲུབ་བྱེད་ཡིན་ཞེས་པ་རྒྱ་དཔེ་ལ་མེད་ཟེར་བ་ནི་རྒྱ་དཔེ་གཅིག་ལ་མ་མཐོང་བས་རྒྱ་དཔེ་ལ་མེད་པ་མིན་ལ། ལོ་ཙཱ་བ་གསུམ་གྱི་འགྱུར་ལ་
ཡང་དེ་ལྟར་འབྱུང་ངོ༌། །དེས་ན་མཁའ་འགྲོ་མ་དེ་རྣམས་ནི་སྒྲུབ་པ་པོའི་དངོས་གྲུབ་སྒྲུབ་པར་བྱེད་པ་ཡིན་ཞེས་པའོ། །སྐབས་འདིར་མལ་གྱི་འགྱུར་ལས། སྐུ་གསུང་ཐུགས་ཀྱི་དབུས་སུ་ནི། །ཇི་ལྟར་ཕྱི་རོལ་ནང་དེ་བཞིན། ཞེས་པ་ཅིག་འབྱུང་ལ། མར་དོའི་འགྱུར་
གྱི་དཔེ་ཁ་ཅིག་ལ་ཡང་འབྱུང་ཞིང༌། ལྭ་བ་པ་སོགས་ཀྱི་འགྲེལ་པ་ལས་ཀྱང་འབྱུང་བས་དེ་ཡོད་པ་ལེགས་སོ། །དེ་ལྟར་ན་རབ་གཏུམ་མ་ལ་སོགས་པ་རྣམས་ཇི་ལྟར་ཕྱི་རོལ་གྱི་དཀྱིལ་འཁོར་གྱི་སྐུ་གསུང་ཐུགས་ཀྱི་འཁོར་ལོའི་རྩིབས་ཀྱི་དབུས་སུ་འགོད་པ་དེ་
བཞིན་དུ། ནང་ལུས་དཀྱིལ་ལ་ཡང་སྤྱི་བོ་ནས་པུས་མོའི་བར་ཉེར་བཞིར་དགོད་པར་བྱའོ། །ཞེས་ལུས་དཀྱིལ་བསྟན་ཏོ། །ལེའུ་འདིའི་མཚན་ལ་དཔའ་བོ་དང་རྣལ་འབྱོར་མ་གཉིས་སུ་མེད་པར་དགོད་པ་ཞེས་གསུངས་ཤིང༌། ལྭ་བ་པས་ཀྱང་ལུས་དཀྱིལ་ལ་དཔའ་བོ་
དང་དཔའ་མོ་གཉིས་ཀ་དགོད་པར་གསུངས་ལ། དེ་ནི་ཕྱི་དཀྱིལ་ལ་ཡང་འདྲ་བས། དེ་དག་གིས་མཚོན་ནས་ལྷ་ལྷག་མ་རྣམས་ཀྱང་ཤེས་པར་བྱའོ། །མཁའ་འགྲོ་མ་ཉི་ཤུ་རྩ་བཞི་པོ་འདི་དག་ནི་སྔོན་ཉིད་གྲུབ་པ་ཡིན་ཞེས་པ་ནི་ཉེར་བཞི་གཙོ་བར་བྱས་པས་ནི། རི་

རབ་ཀྱི་རྡུལ་གྱི་གྲངས་སྙེད་རྣམས་གཟུང་སྟེ། ཉེར་བཞིས་དེ་རྣམས་བསྡུས་སོ་ཞེས་ལྭ་བ་པས་བཤད་དེ། སྔོན་ཉིད་དེ་ཐོག་མར་གྲུབ་པའི་གཙོ་མོ་རྣམས་བཤད་ཅེས་པའི་དོན་ནོ། །ལྷའི་དེ་ཉིད་བསྟན་ནས་སྔགས་ཀྱི་དེ་ཉིད་ནི། ལྷ་དྲུག་ཅུ་
པོ་རང་རང་གི་མིང་དབུས་སུ་བརྗོད་པའི་སྔགས་ལ་ནི། སྔགས་ཐམས་ཅད་གསལ་བ་སྟེ་མཛེས་པར་བྱེད་པའི་ཨོཾ་ནི་ཐོག་མ་དང༌། མཐར་ནི་ཧུཾ་ཧཱུྃ་ཕཊ་དང་སྦྱར་བར་བྱ། སྟེ། དཔེར་ན་ཨོཾ་ཌཱ་ཀི་ནི་ཡེ་ཧུཾ་ཧཱུཾ་ཕཊ་ཅེས་སོགས་དང༌། ཨོཾ་ཀ་ར་ཀ་ར་ཁཎྜ་ཀ་པཱ་ལ་པྲ་
ཙཎྜི་ཧཱུཾ་ཧཱུཾ་ཕཊ། ཅེས་སོགས་དང༌། ཨོཾ་ཀ་ཀ་སྱེ་ཧུཾ་ཧཱུཾ་ཕཊ་ཅེས་སོགས་སོ། །ཧེ་རུ་ཀའི་དཀྱིལ་འཁོར་སྒོམ་པ་དང༌། དེའི་ཐུགས་རྒྱུད་བསྐུལ་བའི་སྔགས་བཟླས་པ་རབ་སྟེ་ཤིན་ཏུ་མཆོག་ཏུ་གྱུར་པ་འདི་མཐོང་ན། འདི་ནི་མེ་དང་འདྲ་ལ་གཞན་དག་སྟེ་རྒྱུད་
སྡེ་གཞན་གསུམ་གྱི་ལྷ་སྒོམ་པ་དང༌། སྔགས་ཟློ་བ་ནི་འབུས་སྙིང་པོ་ཟོས་པའི་རྩྭ་དང་མཚུངས་པ་སྟེ་སྟོབས་ཆུང་བའི་དོན་ནོ། །ལོ་ཆེན་གྱི་འགྱུར་ལས་གཞན་དག་སྙིང་པོ་མེད་རྩྭ་མཚུངས། ཞེས་འབྱུང་ངོ༌། །དེའི་རྒྱུ་མཚན་ནི། འདིའི་རྣལ་འབྱོར་
གྱིས་མངོན་པར་འདོད་པའི་དངོས་གྲུབ་ཐམས་ཅད་སྩོལ་བར་བྱེད་པའི་ཕྱིར་རོ། །ཡེ་ཤེས་ཀྱི་དེ་ཁོ་ན་ཉིད་ནི། སྔར་དཔའ་མོ་ཉེར་བཞི་བཤད་པ་དེ་ཁོ་ནའམ་སྙམ་ན། དཔའ་བོ་ཉིད་དུ་འགྱུར་བ་གྲུབ་པ་སྟེ་རྫོགས་པར་བྱའོ། །འདི་ལྷའི་དེ་ཉིད་ཀྱི་སྐབས་
སུ་འབྲེལ་ལོ། །ཁྱིམ་དུ་ནི་ཕྱག་རྒྱའི་པདྨའི་ནང་ཡིན་ལ། དཀྱིལ་འཁོར་མཐོང་བ་ནི་སྙོམས་འཇུག་གི་དུས་སུ་དེའི་བདེ་བས་དཀྱིལ་འཁོར་མཆོད་པ་ལ་འཆད་དེ། དེའི་དུས་སུ་བྱང་ཆུབ་སེམས་ཀྱི་དཀྱིལ་འཁོར་མཐོང་བ་ལ་བྱས་ན་ལེགས་སོ། །

ཚུལ་དེ་ཤེས་ནས་རྟག་ཏུ་བསྒོམ་པར་བྱའོ། །དེ་ལྟར་བསྒོམས་ན་དངོས་གྲུབ་རྣམས་དེ་བཞིན་གཤེགས་པས་གསུངས་པ་བཞིན་དུ་འཐོབ་བོ། །དེ་ལྟར་བསྐྱེད་རིམ་པའི་དེ་ཉིད་བཞི་ལ་སྦྱར་ཏེ་བཤད་པས་ནི། འབྱུང་བཞི་རི་རབ་གཞལ་ཡས་ཁང་དང་
བཅས་པ་བསྒོམས་པའི་ནང་དུ་ཕྱི་དཀྱིལ་གྱི་ལྷ་རྣམས་དང༌། ནང་ལུས་དཀྱིལ་གྱི་ལྷ་རྣམས་སྒོམ་པ་དང༌། དེ་ལྟར་བསྒོམས་པའི་ཕྱི་ནང་གི་ལྷའི་ཐུགས་རྒྱུད་བསྐུལ་བའི་བཟླས་པ་བྱེད་པ་དང༌། ཡབ་ཡུམ་སྙོམས་པར་ཞུགས་ཏེ་བསྐྱེད་རིམ་པའི་
བདེ་ཆེན་བསྐྱེད་ནས་སྒོམ་པ་བསྟན་ཏེ། བསྐྱེད་རིམ་གྱི་གནད་ཚང་བ་སྟོན་ནོ། །གཉིས་པ་ནི། ཡང་གཞུང་དེ་རྣམས་རྫོགས་རིམ་གྱི་དེ་ཉིད་བཞི་ལ་སྦྱར་ཏེ་བཤད་པ་ལ། རྟེན་གྱི་དཀྱིལ་འཁོར་གྱི་དེ་ཉིད་ནི། འབྱུང་བཞི་རི་རབ་གཞལ་ཡས་ཁང་དང་
བཅས་པ་ནང་ལུས་ལ་སྦྱར་ལ། བསྐྱེད་རིམ་གྱི་ལུས་དཀྱིལ་སྒོམ་པའི་དབང་དུ་བྱས་པ་འདིར་མིན་ཞིང༌། ལུས་ལ་གནད་དུ་བསྣུན་པའི་ཐབས་ཀྱིས་གང་ལ་གནད་དུ་བསྣུན་པའི་རྡོ་རྗེའི་ལུས་འཆད་པ་རྫོགས་རིམ་གྱི་དབང་དུ་བྱས་པ་ལེའུ་དང་པོར་བཤད་
པ་བཞིན་ནོ། །བརྟེན་པ་ལྷའི་དེ་ཉིད་ནི། ནང་གི་རབ་གཏུམ་མ་སྤྱི་བོའི་རྩ་ལ་སྦྱོར་བ་སོགས་ལུས་ཀྱི་རྩ་རྣམས་ལ་སྦྱོར་བ་ནི་མི་འཐད་དེ། བསྐྱེད་རིམ་པའི་ལུས་དཀྱིལ་གྱི་སྐབས་སུ་ཡང༌། རྩ་དེ་རྣམས་ལས་ལྷ་བསྐྱེད་དགོས་པས་རྩ་ལ་སྦྱོར་བ་བསྐྱེད་
རིམ་ལ་ཡང་ཡོད་པའི་ཕྱིར་རོ། །དེས་ན་ལྷ་སོ་བདུན་ཞལ་ཕྱག་གི་རྣམ་པ་ཅན་འདི་ལ་བསྐྱེད་རིམ་པའི་སྔགས་ཀྱི་སྐུ་དང༌། རྫོགས་རིམ་པའི་ཡེ་ཤེས་ཀྱི་སྐུ་གཉིས་ཡོད་པའི་གཉིས་པ་ནི། སྒྱུ་མའི་སྐུ་ཞེས་བཤད་པ་དེ་ཡིན་ཏེ། དེ་དང་བྲལ་ན་རྣལ་འབྱོར་

པ་སྤུན་ཀོགས་བཞིན་དུ་སྙིང་པོ་མེད་པར་མཁའ་འགྲོ་རྒྱ་མཚོ་ལས་གསུངས་པ་སྔར་བཤད་ཟིན་ཏོ། །ཇོ་བོ་ཆེན་པོའི་ལཱུ་ཨི་པའི་འགྲེལ་པ་ལས་ཀྱང༌། འོན་ཀྱང་ཀུན་རྫོབ་ཏུ་རླུང་དང་སེམས་ཙམ་ལས་ལྷ་སུམ་ཅུ་རྩ་བདུན་མེ་ལོང་གི་
གཟུགས་བརྙན་ལྟར་གསལ་ལ་རྫོགས་པ། འཇའ་ཚོན་ལྟར་ཁ་དོག་དང་བཅས་པ། ཆུ་ཟླ་ལྟར་སྒྲོ་སྐུར་དང་བྲལ་བར་ལྟོས་ཤིག །དེ་ནི་རྒྱུ་དང་རྐྱེན་ལས་སྐྱེ་བས་ཀུན་རྫོབ་བོ། ཞེས་བདེ་མཆོག་གི་ལུགས་ལ་ཡང་སྒྱུ་མའི་སྐུའི་དཀྱིལ་འཁོར་ཤིན་ཏུ་གསལ་
བར་བསྟན་ནོ། །སྔགས་ཀྱི་དེ་ཉིད་ནི། སྔགས་བཟླས་པའི་ངེས་དོན་རྡོར་བཟླས་སོགས་ལུས་ལ་གནད་དུ་བསྣུན་པའི་རྫོགས་རིམ་མོ། །ཡེ་ཤེས་ཀྱི་དེ་ཉིད་ནི། རྡོར་བཟླས་སོགས་ནང་གི་ཐབས་དང༌། ཁྱིམ་དུ་ཞེས་པའི་ཕྱིའི་ཐབས་ལ་བརྟེན་ནས་སྲོག་དབུ་མར་
ཞུགས་གནས་ཐིམ་གསུམ་བྱས་པ་ལས་བྱུང་བའི་ལྷན་སྐྱེས་ཀྱི་བདེ་ཆེན། དེ་ཁོ་ན་ཉིད་ཀྱི་དོན་ལ་དབྱེར་མེད་པར་ཞུགས་པའི་འོད་གསལ་གྱི་ཡེ་ཤེས་སོ། །དེ་ལྟར་དེ་ཉིད་བཞི་རྫོགས་རིམ་ལ་སྦྱར་ཏེ་བཤད་པའི་དང་པོས་ནི། གནད་དུ་བསྣུན་སའི་རྡོ་རྗེའི་
ལུས་དང༌། གསུམ་པས་ནི་དེར་གནད་དུ་བསྣུན་པའི་ཐབས་དང༌། བཞི་པས་ནི་ཐབས་གཉིས་ཀྱིས་དྲངས་པའི་ལྷན་ཅིག་སྐྱེས་དགའི་ཡེ་ཤེས་དང༌། གཉིས་པས་ནི་ལྷན་ཅིག་སྐྱེས་དགའ་འོད་གསལ་གྱི་རླུང་སེམས་ཙམ་ལས་སྐྱེས་པའི་ཡེ་ཤེས་ཀྱི་སྐུ་སྒྱུ་
མའི་ལུས་བསྟན་པས་རྫོགས་རིམ་གྱི་གནད་ཀུན་སྟོན་ནོ། །དེ་ལྟར་ཡེ་ཤེས་ཀྱི་དེ་ཉིད་དང་ལྷའི་དེ་ཉིད་གཉིས་དབྱེར་མི་ཕྱེད་པའི་དོན་འདི་དབང་བཞི་པ་བསྐུར་བའི་དུས་སུ། ཚིག་གིས་ལེགས་པར་བརྡ་སྤྲད་པ་ལ་བརྟེན་ནས་ཚིག་དབང་རིན་པོ་ཆེ་འཐོབ་

བོ། །ལྭ་བའི་ན་བཟའ་ཅན་གྱིས། དབང་བསྐུར་བ་བཞི་པ་བླ་མའི་ཞལ་ལས་ཤེས་པར་བྱ་བ་ནི། འདི་སྐད་དུ། དེ་ཉིད་མ་ལུས་པའི་དོན་ཕུན་སུམ་ཚོགས་པར་བྱེད་པ་རྟོག་པའི་རྙོག་པ་དང་བྲལ་བ་ཉིད་ཀྱིས། བླ་ན་མེད་པ་ཡང་དག་པར་རིག་པ་དང་ཐ་མི་དད་པ།
ཐུབ་པའི་ཚོགས་དཔག་ཏུ་མེད་པའི་འོད་ཟེར་འཕྲོ་བའི་དཀྱིལ་འཁོར་གྱི་བདག་ཉིད། ཡིད་བཞིན་གྱི་ནོར་བུ་ལྟ་བུ་བསྟན་པའི་ངོ་བོ་ཉིད་ཀྱི་ཚིག་གི་སྦྱིན་པར་བྱའོ། ཞེས་གསུངས་པ་གང་ཡིན་པ་སྟེ། ཞེས་ངོས་གཟུང་བ་ཡང་སྔར་བཤད་པ་དང་འདྲ་སྟེ། རྟོག་
པའི་རྙོག་པ་དང་བྲལ་བས་ཡང་དག་པར་རིག་པ་དང་ཐ་མི་དད་པ་ནི་འོད་གསལ་གྱི་ཡེ་ཤེས་ཡིན་ལ། འོད་ཟེར་འཕྲོ་བའི་དཀྱིལ་འཁོར་གྱི་བདག་ཉིད་ནི་སྔར་བཤད་པའི་སྒྱུ་མའི་སྐུའི་དཀྱིལ་འཁོར་རོ། །ཇོ་བོ་ཆེན་པོའི་ལཱུ་ཨི་པའི་འགྲེལ་པ་ལས་ཀྱང༌། དེ་ལྟར་བདེན་
པ་གཉིས་མི་ཕྱེད་པ་ཟུང་དུ་འཇུག་པ་ནི། བྱང་ཆུབ་ཀྱི་སེམས་ཆེན་པོ་སྟེ་བཞི་པའོ། ཞེས་དོན་གྱི་དབང་བཞི་པ་ཟུང་འཇུག་ལ་གསལ་བར་གསུངས་སོ། །དེ་ལྟར་ན་དོན་གྱི་དབང་བཞི་པ་ཟུང་འཇུག་ལ་ངོ་སྤྲོད་པ་ན་ལུགས་འདི་ལ་ཡང་གནད་ཤིན་ཏུ་ཆེའོ། །
དེ་ཉིད་བཞི་ཚན་གཉིས་ལ་སྦྱར་ཏེ་འཆད་པ་འདི་ནི་ལོ་ཙཱ་བ་གཉིས་ཀྱི་བཤད་སྲོལ་ལ་བརྟེན་ནས་བཤད་པའོ། །རྩ་རྒྱུད་ཀྱི་ལེའུ་དང་པོའི་དོན་བཤད་རྒྱུད་ཀྱིས་བཤད་པ་ལས། འདི་རྒྱས་པ་མིན་ཡང་རྩ་རྒྱུད་ཉིད་ལ་ལྟོས་ན། ལེའུ་འདིས་དེ་ནས་
གསང་བ་ཞེས་པ་ནས། མཉན་པར་གྱིས་ཞེས་པའི་བར་གྱི་དོན་རྒྱས་པར་བཤད་དོ། །གསུམ་པ་ནི། དཔལ་ཧེ་རུ་ཀ་མངོན་པར་བརྗོད་པ་བསྡུས་པའི་རྒྱུད་ལས། ཕྱི་དང་ལུས་ཀྱི་དཀྱིལ་འཁོར་ལ་དཔའ་བོ་དང་རྣལ་འབྱོར་མ་གཉིས་སུ་མེད་པར་དགོད་

པའི་ལེའུ་སྟེ་བཞི་པའོ། །འཁོར་ལོ་སྡོམ་པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་བཤད་པ་སྦས་པའི་དོན་ཀུན་གསལ་བ་ལས་ལེའུ་བཞི་པའི་བཤད་པའོ།།   	༈     །།གཉིས་པ་སྔགས་དང་བསམ་གཏན་གྱིས་འགྲུབ་པ་
རྒྱས་པར་བཤད་པ་ལ་གཉིས། བཟླས་པའི་སྔགས་བཏུ་བ་དང༌། སྔགས་བཟླས་པས་དངོས་གྲུབ་སྒྲུབ་ཚུལ་ལོ། །དང་པོ་ལ་བཞི། རྩ་བའི་སྔགས་ཀྱི་ཡི་གེ་བཏུ་བ་དང༌། དཔའ་བོའི་གོ་ཆའི་སྔགས་བཏུ་བ། རྩ་བའི་སྔགས་ཀྱི་དབྱངས་ཡིག་བཏུ་བ།
གོ་བཟློག་པའི་སྙིང་པོ་དང་དཔའ་མོའི་གོ་ཆའི་སྔགས་བཏུ་བའོ། །དང་པོ་ལ་གཉིས། གཞུང་དངོས་དང༌། ལེའུའི་མཚན་ནོ། །དང་པོ་ལ་གསུམ། སྔགས་བཏུ་བའི་གཞི་དགོད་པ། དེ་ལས་སྔགས་བཏུ་བ། བཏུས་པའི་སྔགས་ཀྱི་ཆེ་བ་བསྟན་
པའོ། །དང་པོ་ལ་གཉིས། དྲང་དོན་དུ་བཤད་པ་དང༌། ངེས་དོན་དུ་བཤད་པའོ། །དང་པོ་ནི། ལེའུ་བཞི་པའི་རྗེས་དེ་ནས་ཞེས་སྦྱར་རོ། །སྟོབས་བཅུ་ལ་སོགས་པའི་ཆོས་ཀུན་འབྱུང་བ་ཡི་ཆོས་འབྱུང་རྣམ་ཐར་སྒོ་གསུམ་མོ་མཚོན་པའི་གྲུ་གསུམ་པ་
བྱའོ། །དེ་ནི་སྣ་ཚོགས་པའི་སྣོད་བཅུད་ཀྱི་བདག་ཉིད་དོ། རྣམ་ཐར་གསུམ་གྱི་སྟོང་པ་དེ་ཐམས་ཅད་ཀྱི་ངོ་བོར་གནས་པའོ། །ལྟེ་བར་ནི་ཆོས་འབྱུང་གི་དབུས་སོ། །མི་ཤིགས་པ་ནི་མི་ཕྱེད་པའི་རྡོ་རྗེ་དང༌། དགེ་བ་འཛིན་པས་དགེ་བ་སྟེ་རྡོ་རྗེ་
འཛིན་པའོ། །སྔགས་པས་ཆོ་ག་བཞིན་དུ་བྲི་བ་ནི་རྡོ་རྗེ་འཛིན་པའི་བདག་ཉིད་ཀྱི་ཡི་གེ་རྣམས་སོ། །དེའི་ཕྱིར་ངག་ཏུ་བརྗོད་པའི་ཆོས་ཀུན་གཅིག་ཏུ་བསྡུ་བར་བྱས་པ་བྲི་བར་བྱ་ཞེས་སྦྱར་རོ། །ཆོས་འབྱུང་འདིར་བྲི་བར་བྱ་བའི་སྔགས་ཀྱི་ཚིག་

ནི་འདི་ཡིན་ཏེ། ཨཱ་ལི་དང་ཀཱ་ལི་མཉམ་པར་བྱས་པ་སྟེ་རྫོགས་པར་བྱས་པའི་སྡེ་ཚན་དག་ནི་བསྡུ་བ་སྟེ་ཚོགས་པར་བྱའོ། །མཉམ་པའི་དོན་ཚང་བ་དང་རྫོགས་པ་ལ་བཤད་པ་ནི། དེའི་སྐད་དོད་ཀྱི་སྟེང་ནས་ཡིན་ནོ། །སྡེ་ཚན་དུར་བྱེད་པ་ནི། བཞི་དང་བཞི་
རུ་ཤེས་པར་བྱ་ཞེས་ཨཱ་ལིའི་སྡེ་ཚན་གཅིག་དང༌། ཀཱ་ལི་ལ་སྡེ་ཚན་ཀ། ཙ། ཊ། ཏ། པ་ལྔ་དང༌། མཐར་གནས་དང་དྲོ་བའི་སྡེ་ཚན་བདུན་ཏེ་བརྒྱད་དོ། །འགྲེལ་པ་འགའ་ཞིག་ལས། བཞི་གཉིས་བརྒྱད་ནི་རྐང་བརྒྱད་ལ་འཆད་དོ། །ཐུབ་པ་མཆོག་གི་ཐུབ་
པ་ནི་གྲངས་བདུན་གྱི་མིང་ཡིན་པས་གསལ་བྱེད་ཀྱི་སྡེ་ཚན་བདུན་དགོད་ཅིང༌། དེ་ལས་རྩ་སྔགས་ཀྱི་ལུས་བཏུས་ལ་ཕྱིས་ནི་དབྱངས་ཡིག་དེའི་ཁྱད་པར་དུ་སྦྱར་ཏེ། འདི་ནི་སྔོན་དུ་གསལ་བྱེད་ལས་ཐུ་བའི་ལུགས་སོ། །ཆོས་འབྱུང་གི་དབུས་སུ་པདྨ་བྱེད་
པ་འདིར་མི་གསལ་ཡང༌། ཁ་སྦྱོར་ལས། གྲུ་གསུམ་དཀྱིལ་འཁོར་ཉམས་དགའ་བར། གསང་བའི་པད་མ་མཱ་མ་ཀཱི། །པདྨ་འདབ་མ་བརྒྱད་བྱས་ནས། །ལྟེ་བ་སྦས་པའི་སྤྱོད་ཡུལ་དུ། །འདོད་པའི་དོན་ཀུན་སྒྲུབ་བྱེད་པ། །དེར་གནས་དཔའ་བོ་ཀུན་ལས་བཏུ། ཞེས་ཆོས་
འབྱུང་གི་ནང་དུ་པདྨ་འདབ་མ་བརྒྱད་པ་བྱེད་པར་བཤད་པ་ལྟར་འདིར་ཡང་བྱའོ། །དེ་ལ་ཡི་གེ་དགོད་ལུགས་ལ་མལ་གྱི་ལུགས་འཛིན་པ་དག །ཤར་གྱི་འདབ་མ་ནས་ཨ་ཀ་ཙ་ཊ་ཏ་པ་ལ་ཤའི་སྡེ་ཚན་བརྒྱད་གཡས་སྐོར་དང༌། དབུས་སུ་ཨ་འགོད་པར་
འདོད་པ་ཁ་སྦྱོར་དང་མཐུན་ནོ། །མར་དོས་པདྨ་མི་བྱེད་པར་ཆོས་འབྱུང་གི་ནང་དུ་རེའུ་མིག་ཞེ་དགུ་བྱས་པ་ལ། ཀྵ་ཡིག་མ་གཏོགས་པ་དབྱངས་གསལ་གྱི་ཡི་གེ་ཞེ་དགུ་དགོད་པར་བཞེད་དོ། །ལེའུ་སུམ་ཅུ་པ་ནས་དེ་བཞིན་དུ་བཤད་ཀྱང༌། སྐབས་

འདིར་ནི་མལ་གྱི་ལུགས་ལྟར་བྱས་ན་ལེགས་པར་སེམས་སོ། །བྷ་བ་བྷ་དྲས་ཆོས་འབྱུང་གི་ནང་དུ་སྣ་ཚོགས་པདྨ་ལ་རེའུ་མིག་ཞེ་དགུ་བྱས་ཏེ། ཀྵ་སྤངས་པའི་ཡི་གེ་ཞེ་དགུ་འགོད་དེ། དེའི་ལྟར་ན་པདྨའི་ལྟེ་བ་ལ་རེའུ་མིག་ཞེ་དགུ་
བྱ་དགོས་སོ། །ཆོས་འབྱུང་གི་དབུས་དེར་གནས་པའི་དབྱངས་གསལ་ལས། འདོད་པའི་དོན་ཐམས་ཅད་སྒྲུབ་པར་བྱེད་པའི་དཔའ་བོ་སྟེ་རྩ་སྔགས་བཏུ་བར་བྱའོ། །སྔགས་ལ་དཔའ་བོ་ཞེས་པ་ནི་ལྷ་དང་སྔགས་གཉིས་ངོ་བོ་དབྱེར་མེད་པའོ། །བཟླས་པས་
དངོས་གྲུབ་འགྲུབ་པ་ལ་སྔགས་དག་དགོས་ལ། དག་པ་ནི་སྔགས་བཏུ་བ་ལ་རག་ལས་པས་སྔགས་བཏུ་བ་བསྟན་ཏོ། །དེ་དག་གི་ལག་ལེན་གྱི་རིམ་པ་ནི། རྣལ་འབྱོར་པ་ཕྱག་རྒྱ་དྲུག་གིས་བརྒྱན་པ་ཕྱག་རྒྱ་དང་བཅས་པ་ཕྱོགས་ཀྱི་གོས་ཅན་གྱིས། དཀྱིལ་འཁོར་
གྱི་ཁང་པ་ལ་སོགས་པའི་ས་ཕྱོགས་བདུད་རྩི་ལྔས་བྱུགས་པ་མེ་ཏོག་ལ་སོགས་པས་ཡིད་འཕྲོག་པ། ཤ་ཆེན་གྱི་དུད་པས་བདུག་པར། མར་ཁུ་ཆེན་པོའི་མར་མེ་སྦར། ཕྱི་རོལ་ཏུ་གླུ་གར་ལ་སོགས་པ་སྔོན་དུ་འགྲོ་བས། ཅང་ཏེའུ་དང་དྲིལ་བུ་དཀྲོལ་ཞིང་
གཏོར་མ་བྱིན་ཏེ། དུར་ཁྲོད་ཀྱི་སོ་ཕག་ལ་སོགས་པའི་རྡུལ་ཚོན་གྱིས་པདྨ་འདབ་བརྒྱད་བྲིས་ལ། ལྟེ་བར་གཞོམ་དུ་མེད་པ་དང༌། འདབ་མ་རྣམས་ལ་སྡེ་ཚན་བརྒྱད་སྔར་བཞིན་དུ་བྲི་བར་མན་སྙེ་ལས་བཤད་དེ། བླ་མ་རྣམས་ཀྱིས་ཀྱང་མངོན་རྟོགས་རྫོགས་
པར་བསྒོམས། ཚོགས་ཀྱི་མཆོད་པ་བྱས་ཏེ། གཏོར་མ་བཏང་བའི་འོག་ཏུ་བྲི་བར་གསུངས་སོ། །གཉིས་པ་ནི། ཁ་སྦྱོར་ལས། གྲུ་གསུམ་དཀྱིལ་འཁོར་ཉམས་དགའ་བར། ཞེས་པ་ནས། སྔགས་ནི་ཡིག་འབྲུའི་དབང་ཕྱུག་མཆོག །ཅེས་པའི་

བར་དུ་གསུངས་པ་རྣམས་དཔྱིད་ཐིག་ཏུ་སྔགས་བཏུ་བར་མཛད་པ་ནི། སྔགས་ཐུ་བའི་གཞིའི་ངེས་དོན་གྱི་བཤད་པ་ཡིན་ལ། སྔགས་དྲངས་པའི་བཏུ་གཞི་སྟོན་པའི་ཁ་སྦྱོར་གྱི་གཞུང་ལ་ཡང་མན་སྙེ་ལས་ངེས་དོན་གྱི་བཤད་པ་མཛད་པས། འདིར་ཡང་
དེ་རྣམས་ཀྱི་ངེས་དོན་བཤད་ན། གྲུ་གསུམ་དཀྱིལ་འཁོར་ཞེས་པའི་དཀྱིལ་འཁོར་ནི་ཕྱག་རྒྱའི་བྷ་གའོ། །ཉམས་དགའ་བ་ནི་ཕུལ་དུ་བྱུང་བའི་བདེ་བའི་རྒྱུར་གྱུར་པའོ། །མཱ་མ་ཀཱི་ཞེས་པ་རྡོ་རྗེ་བསྙེམས་མ་ལ་བོད་པའོ། །ཕྱག་རྒྱའི་གསང་གནས་ཀྱི་པདྨ་འདབ་
མ་བརྒྱད་པ་ནི་བྷ་གའི་ནང་གི་རྩ་བརྒྱད་དོ། །ལྟེ་བ་ནི་དབུས་ཀྱི་རྩ་ཀ་ཀ་མུ་ཁ་ཞེས་པ་བྱ་རོག་གདོང་མའི་རྩའོ། །སྦས་པ་ནི་རྩ་བརྒྱད་ཀྱི་དབུས་ན་བསྡམས་ཏེ་གནས་པའོ། །སྤྱོད་ཡུལ་ནི་གཞི་སྟེ་དེར་དབུས་ཀྱི་བུག་པའོ། །དཔའ་བོ་ནི་བདེ་སྟོང་དབྱེར་མེད་ཀྱི་བྱང་
ཆུབ་ཀྱི་སེམས་ཡིན་ལ། དེ་ཁོ་ན་འདོད་པའི་དོན་ཀུན་དུ་སྒྲུབ་པར་བྱེད་པ་བཏུ་བར་བྱ་སྟེ་བསྒྲུབ་པར་བྱའོ། །དེ་དག་གིས་ནི་བཏུ་གཞིའི་གྲུ་གསུམ་པའི་དཀྱིལ་འཁོར་གྱིས་ཕྱག་རྒྱའི་བྷ་ག་དང༌། པདྨ་འདབ་བརྒྱད་ཀྱིས་རྩ་བརྒྱད་དང༌། པདྨའི་ལྟེ་བས་དྷཱུ་ཏཱིའི་མར་སྣའི་
རྩ་བསྟན་ལ། དཔའ་བོ་བཏུ་བ་ནི་ལེའུ་དང་པོར་བཤད་པ་བཞིན་དུ། ཡབ་ཡུམ་གྱི་རྩའི་རྩེ་གཉིས་སྦྱར་བས་ལྷན་སྐྱེས་ཀྱི་ཡེ་ཤེས་འདྲེན་པ་བསྟན་ཏེ། ཁ་སྦྱོར་གྱི་བརྟག་པ་བདུན་པར་གསུངས་པའི་ནང་བཤད་དོ། །ཡང་བརྟགས་པ་དང་པོ་ལས། གྲུ་གསུམ་
དག་པ་མེ་ཡི་དབྱིབས། །དབུས་སུ་དགྱེས་པའི་ཨེ་ཝཾ་ཡིན། །གྲུ་གསུམ་དཀྱིལ་འཁོར་ཉམས་དགའ་བར། །རྡོ་རྗེ་ར་ལི་རྣམ་པར་འབྱུང༌། །བཙུན་མོའི་བྷ་ག་ཞེས་ཀྱང་བྱ། །ཆོས་ཀྱི་འབྱུང་གནས་ཞེས་བྱར་བཤད། །དེ་ཡི་ནང་སོང་པདྨ་ནི། །འདབ་མ་བརྒྱད་

པ་སྙིང་པོར་བཅས། །དེ་ལ་ཨཱ་ལི་ཀཱ་ལི་འདྲེས། །སྡེ་ཚན་བརྒྱད་ནི་རྣམ་པར་གནས། །ཞེས་དང༌། དེ་རྣམས་དབུས་སུ་ཟེའུ་འབྲུ་ལ། །པདྨའི་དབང་ཕྱུག་མ་ཡོད་དེ། །སྡེ་ཆེན་བརྒྱད་པོ་རྣམས་ཀྱིས་ནི། །ཡི་གེ་དམ་པ་ཡོངས་སུ་བསྐོར། །ཨ་ནི་ཡིག་
འབྲུ་ཀུན་གྱི་མཆོག །ཅེས་གསུངས་པ་ཡང་བཏུ་གཞིའི་ནང་བཤད་དོ། །མན་སྙེ་ལས། འདིས་ནི་ལྟེ་བའི་པདྨ་ལ་སོགས་པ་ཡང་གསུངས་སོ། །ཞེས་ཨེའི་དབྱིབས་ཞེས་པས་ལྟེ་བའི་རྩ་འཁོར་སོགས་གསུངས་པར་བཤད་དེ། སོགས་ཀྱིས་ནི་འཁོར་ལོ་གཞན་གསུམ་
ཡང་བསྟན་པས་འཁོར་ལོ་བཞི་ཀ་བཟུང་ངོ༌། །དེ་ཡང་ལྟེ་བ་དང་མགྲིན་པའི་རྩ་འཁོར་གྱི་ཕྱི་དབྱིབས་ཨེའི་རྣམ་པར་གྲུ་གསུམ་དུ་ཡོད་པ་དང༌། སྙིང་ག་དང་སྤྱི་བོའི་རྩ་འཁོར་གྱི་ཕྱི་དབྱིབས་ཝཾ་གྱི་རྣམ་པར་ཟླུམ་པོར་ཡོད་པར་བཤད་རྒྱུད་ལས་གསུངས་པ་ལྟར་ཡིན་ཏེ། དེ་ལྟར་ན་ཆོས་
འབྱུང་གྲུ་གསུམ་པའི་ནང་དུ་བཤད་ཀྱིས་རྩ་འཁོར་གཉིས་དང༌། དེའི་ནང་དུ་པདྨའི་ཕྱི་དབྱིབས་ཟླུམ་པོར་ཡོད་པས་འཁོར་ལོ་གཞན་གཉིས་བསྟན་པར་བྱའོ། །གྲུ་གསུམ་དཀྱིལ་འཁོར་ནས་བཤད་ཅེས་པས་ནི་ཕྱག་རྒྱའི་བྷ་ག་དང་ལྟེ་བ་དང་མགྲིན་པའི་རྩ་
འཁོར་གཉིས་ཀ་གཟུང་ངོ༌། །རྡོ་རྗེ་ནི་གསང་གནས་ཀྱི་རྡོ་རྗེ་དང་བྱང་སེམས་ཀུན་ཏ་ལྟ་བུ་ཡིན་ལ། ར་ལི་ནི་ཨ་ར་ལླི་ཞེས་པ་རོལ་པའི་དོན་ཏེ། བདེ་ཆེན་གྱི་བདག་ཉིད་ཀྱི་རྡོར་སེམས་རོལ་པས་བདེ་བའི་དགའ་སྟོན་འབྱུང་བའོ། །དེ་ཡི་ནང་སོང་ཞེས་པ་གཉིས་
དང༌། སྡེ་ཚན་ཞེས་པ་གཅིག་སྟེ་གསུམ་གྱི་དོན་ནི། ལྟེ་བའི་རྩ་འཁོར་ཨེ་གྲུ་གསུམ་པའི་ནང་དུ་སྡེ་ཚན་བརྒྱད། རྩ་འདབ་ལ་སྒོམ་པར་རིམ་པ་བཞི་པ་ལས་བཤད་པ་ལྟར་ཏེ། དེས་མཚོན་ནས་རྩ་འཁོར་གཞན་ལ་ཡང་ཡི་གེ་སྒོམ་པ་ཤེས་པར་

བྱ་སྟེ། དེ་དག་གིས་ནི་སྔགས་བཏུ་བའི་གཞི་ནང་ལ་སྦྱར་བས། འཁོར་ལོ་བཞི་ལ་བརྟེན་པའི་གཏུམ་མོ་སྒོམ་པ་བསྟན་ཏོ། །དེ་ལ་ཨཱ་ལི་ཀཱ་ལི་འདྲེས་ཞེས་པས་བཏུ་གཞི་ཨཱ་ལི་ཀཱ་ལིའི་ནང་བཤད་གཞན་ཡང་སྟོན་ནོ། །འདྲེས་ཞེས་པ་ལ་གནས་ཞེས་ཀྱང་འབྱུང་
བས། དེའི་དོན་ནི་མི་གསལ་བའི་ངོ་བོར་གནས་པ་ཡིན་ལ། དེ་ཡང་དབྱངས་གསལ་བརྗོད་པའི་དུས་སུ་ནི། སྔོན་ལ་བྷ་གའི་པདྨའི་ནང་གི་ནམ་མཁའ་ནས་རྒྱུ་བའི་རླུང་གི་སྐྱེ་གནས་ཅན་རྣམས་མི་གསལ་བའི་རང་བཞིན་དུ་སྐྱེས་ནས་ཁ་རུ་ཕྱིན་པ་ན། རྐན་ལ་
སོགས་པའི་བྱེད་པ་རྣམས་ལས་གསལ་བར་སྐྱེ་སྟེ། ཇི་སྐད་དུ། ནམ་མཁའི་རླུང་ལས་རབ་བྱུང་ལུས་ལས་ནི། །བྱུང་ཞིང་ཁ་རུ་ཉེ་བར་ཕྱིན་པའི་སྒྲ། །གནས་གཞན་དག་ཏུ་རབ་ཏུ་ཕྱེ་བ་ན། །ཡི་གེ་ཉིད་འགྱུར་གང་ཡིན་དེ་སྒྲའོ། །ཞེས་བཤད་པ་ལྟར་རོ། །དབུས་
ཀྱི་ཨ་ཡིག་གིས་ནི། རང་བཞིན་གྱིས་ནི་མ་སྐྱེས་ཕྱིར། །སྔགས་ནི་ཡིག་འབྲུའི་དབང་ཕྱུག་མཆོག །ཅེས་རང་བཞིན་གྱིས་སྐྱེ་བ་མེད་པའི་སྟོང་ཉིད་མཚོན་པར་གསུངས་སོ། །དེ་ལྟར་བྱས་ན་ཆོས་འབྱུང་དང་པདྨ་དང་འདབ་མའི་ཡི་གེ་རྣམས་ཀྱི་ནང་བཤད་ཀྱིས་བདེ་ཆེན་
འདྲེན་པའི་ཐབས་བསྟན་ལ། ཐབས་གཉིས་ཀྱིས་དྲངས་པའི་བདེ་ཆེན་སྟོང་ཉིད་དང་སྦྱོར་བ་ནི་དབུས་ཀྱི་ཨ་ཡིག་གིས་བསྟན་ཏོ། །དྲང་དོན་གྱི་ཨ་ཡིག་ལས་སྤྱིར་ངག་གི་ཡི་གེ་ཐམས་ཅད་དང༌། ཁྱད་པར་དུ་སྔགས་ཐམས་ཅད་འབྱུང་བ་བཞིན་དུ། ཨ་ཡིག་ངེས་
དོན་ལས་ཀྱང་དངོས་གྲུབ་ཐམས་ཅད་འགྲུབ་པར་བཤད་རྒྱུད་ལས་གསུངས་སོ། །ཨ་ཡིག་གིས་སྟོང་ཉིད་མཚོན་པ་ནི་སྟོང་ཉིད་རྟོགས་པའི་ལྟ་བ་དང་བྲལ་ན། ངལ་བ་འབྲས་བུ་མེད་པས་དེ་ངེས་པར་དགོས་པ་ཤེས་པའི་དོན་ཡིན་ཏེ། རྣམ་སྣང་མངོན་བྱང་ལས།

 གསང་བའི་བདག་པོ་བྱང་ཆུབ་སེམས་དཔས་ཨ་ཡིག་ལ་གནས་པས་བྱ་བ་ཐམས་ཅད་བསྒྲུབ་པར་བྱའོ། །ཞེས་དང༌། མི་གཡོ་བའི་རྟོག་པ་ལས་ཀྱང༌། བྱང་ཆུབ་སེམས་ནི་བརྟན་བྱས་ནས། །སྔགས་ཀྱི་དངོས་གྲུབ་གསུངས་པ་སྟེ། །གཞན་
དུ་སྔགས་གྲུབ་ཆོ་ག་ཡི། །བྱས་པ་ཐམས་ཅད་འབྲས་བུ་མེད། །དངོས་པོ་ཐམས་ཅད་མདོར་བསྡུས་པས། །རང་བཞིན་མེད་ཉིད་བསམས་པ་ལས། །བྱང་ཆུབ་སེམས་ནི་ངེས་པར་འཐོབ། །གཞན་དུ་འབབ་ཞིག་འགྱུར་བ་མིན། །ཞེས་གསུངས་པའི་ཕྱིར་རོ། །འདི་རྣམས་
སྐབས་འདིར་མན་སྙེར་དྲངས་ཏེ། ཨ་ཡིག་གིས་མཚོན་པའི་སྟོང་ཉིད་ཀྱི་ལྟ་བ་ཤིན་ཏུ་གལ་ཆེ་བ་ལ་ངེས་པ་དྲང་བར་བྱའོ། །	གཉིས་པ་ལ་གཉིས། རྐང་བརྒྱད་ཀྱི་རྩ་སྔགས་བཏུ་བ་དང༌། ཀ་ར་ཀ་རའི་རྩ་སྔགས་བཏུ་བའོ། །དང་པོ་ལ་གཉིས། རྐང་པ་སྔོན་མ་བཞི་བཏུ་
བ་དང༌། ཕྱི་མ་བཞི་བཏུ་བའོ། །དང་པོ་ནི། སྤང་ལེབ་གཙང་མ་ལ་ཐོག་མར་ཨོཾ་གྱི་ཤུལ་སྟོང་པར་བཞག །དེ་ནས་ཡི་གེ་རིམ་པ་བཞིན་དུ་བྲི་ཞེས་གསུང་ངོ༌། །འདིར་དབྱངས་ལས་ཐུ་བ་མེད་པས་ཀཱ་ལི་ལས་ཐུ་བ་ལ། དེའི་སྡེ་ཚན་བཞི་པ་ཏ་སྡེའི་ལྔ་པ་ན་གང་ཡིན་པ་དང༌།
དེར་མ་ཟད་སྡེ་ཚན་ལྔ་པ་པ་སྡེ་ཡི་ཡང་ལྔ་པ་མ་དང་སྡེ་ཚན་ལྔ་པའི་བཞི་པ་བྷ་དང༌། སྡེ་ཚན་དང་པོ་ཀ་སྡེའི་གསུམ་པ་ག་གང་ཡིན་པ་དང༌། དེ་བཞིན་དུ་ཀ་ནས་བགྲངས་པའི་ཉི་ཤུ་རྩ་དགུ་པ་ཝ་དང༌། བཞི་པ་ཏ་སྡེའི་དང་པོ་ཏ་གང་ཡིན་པ་དང༌། མཐར་གནས་པ་ཡི་སྡེ་
ཚན་ཀྱི་བཞི་པ་ཝ་དང༌། མཐར་གནས་དེ་ཉིད་ཀྱི་ནི་གཉིས་པ་ར་དང༌། ཀ་ནས་བགྲངས་པའི་སུམ་ཅུ་པ་ཤ་ནི་ཡང་དག་པར་བླང་ངོ༌། །དེ་བཞིན་དུ་ཉི་ཤུ་རྩ་དྲུག་པ་ཡ་ཉིད་དང༌། གོང་གི་ཡི་གེ་དེ་དག་ཐམས་ཅད་ལེགས་པར་བསྡུས་པ་ནི་རྐང་པ་དང་པོའི་ལུས་སོ། །

རྐང་པ་དང་པོ་བཏུས་པ་དེ་བཞིན་དུ་རྐང་པ་གཉིས་པ་བཏུ་བ་ནི། བརྒྱ་ཡི་ཕྱེད་ནི་ལྔ་བཅུ་ཡིན་ལ། དེའི་ཕྱིར་ནི་ཉེར་ལྔ་པ་མ་དང༌། མའི་རྗེས་དེ་ནས་སུམ་ཅུ་རྩ་གསུམ་པ་ཧ་གཟུང་བར་བྱའོ། །སྡེ་ཚན་དང་པོའི་དང་པོ་ཀ་ཉིད་དག་དང༌། མཐར་གནས་ཀྱི་གསུམ་པ་ལའོ། །
འདིར་ལ་ལ་འདོགས་རྒྱུའི་བ་མ་བྱུང་བ་ནི་འདོགས་ཀྱི་ཡི་གེ་མ་བརྩེས་པའི་དབང་དུ་མཛད་ནས་བཏུས་པའོ། །སྡེ་ཚན་དང་པོ་ཡི་ནི་གསུམ་པ་ག་ཉིད་དང༌། ཀ་ནས་བགྲངས་པའི་སུམ་ཅུ་རྩ་གཉིས་པ་ས་ཉིད་དག་དང༌། སྡེ་ཚན་བཞི་པ་ཡི་ནི་ལྔ་པ་ན་དང༌། ལྔ་པ་པ་
སྡེ་ཡི་ཡང་བཞི་པ་བྷ་དང༌། མཐར་གནས་ཀྱི་དང་པོ་ཡ་གང་ཡིན་པ་སྟེ་རྐང་པ་གཉིས་པའི་ལུས་སོ། །གཉིས་པ་རྩ་སྡེ་ཡི་ནི་གསུམ་པ་ཛ་དང༌། གསུམ་པ་ཊ་སྡེའི་དང་པོ་ཊ་གང་ཡིན་པ་དང༌། ལྔ་པ་པ་སྡེ་ཡི་ཡང་ལྔ་པ་མ་དང༌། དང་པོ་ཀ་སྡེ་ཡི་ཡང་དང་པོ་
ཀ་དང༌། དེ་བཞིན་དུ་ཀ་ནས་བགྲངས་པའི་བཅུ་གཅིག་པ་ཊ་ཉིད་དང༌། དེ་བཞིན་དུ་སྔགས་བཏུ་བ་ལ་མཁས་པས་ཀ་ནས་བགྲངས་པའི་བཅུ་དྲུག་པ་ཏ་གཟུང་ངོ༌། །དེའི་འོག་ཏུ་ཀ་མ་བྱུང་བ་ནི་ཏ་ལ་འདོགས་པའི་དབང་དུ་མཛད་པའོ། །གསུམ་པ་ཊ་སྡེ་ཡི་
ཡང་དང་པོ་ཊ་གང་ཡིན་པ་དང༌། དེ་བཞིན་དུ་ཉི་ཤུ་རྩ་དྲུག་པ་ཡ་རྣམས་ནི་རྐང་པ་གསུམ་པའི་ལུས་སོ། །བཞི་པ་ཏ་སྡེའི་གསུམ་པ་ད་གང་ཡིན་པ་དང༌། ཨུཥྨ་སྟེ་དྲོ་བ་ཡི་ནི་གཉིས་པ་ཥ་ཉིད་དེ། འདིར་ཡང་ཊ་མ་བྱུང་བ་ནི་སྔར་དང་འདྲའོ། །དང་པོ་ཀ་སྡེའི་
དང་པོ་ཀ་གང་ཡིན་པ་དང༌། དེ་བཞིན་དུ་ཉི་ཤུ་རྩ་བདུན་པ་ར་དང༌། ཉི་ཤུ་རྩ་བརྒྱད་པ་ལ་ཡང་གཟུང་སྟེ། དེ་དག་ནི་ཀ་ནས་བགྲངས་པ་སྟེ་གཞན་ལ་ཡང་ཤེས་པར་བྱའོ། །དང་པོ་ཀ་སྡེ་ཡི་ནི་གསུམ་པ་ག་དང༌། ལྔ་པ་པ་སྡེ་ཡི་ཡང་བཞི་པ་བྷ་དང༌། དེ་བཞིན་

དུ་སུམ་ཅུ་རྩ་གཅིག་པ་ཥ་བླང་ངོ༌། །བཅོ་ལྔ་པ་ཎ་ཉིད་དག་དང༌། དེ་བཞིན་དུ་ཉི་ཤུ་རྩ་ལྔ་པ་མ་དང༌། དང་པོ་ཀ་སྡེའི་གཉིས་པ་ཁ་གང་ཡིན་པ་དང༌། དེ་བཞིན་དུ་ཉི་ཤུ་རྩ་དྲུག་པ་ཡ་རྣམས་ནི་རྐང་པ་བཞི་པའི་ལུས་སོ། །གཉིས་པ་ནི། ཀ་ནས་ཀྱི་
ཡི་གེ་སུམ་ཅུ་རྩ་གཉིས་པ་ས་དང༌། ཨུཥྨ་ཡི་ནི་ཐ་མ་ཧ་ཉིད་དང༌། སུམ་ཅུ་རྩ་གཉིས་པ་ས་ཉིད་དང༌། ལྔ་པ་པ་སྡེ་ཡི་ནི་བཞི་པ་བྷ་དང༌། གཉིས་པ་རྩ་སྡེ་ཡི་ནི་གསུམ་པ་ཛ་དང༌། ལྔ་པ་པ་སྡེ་ཡི་ནི་བཞི་པ་བྷ་དང༌། ཨུཥྨ་ཡི་ནི་གསུམ་པ་ས་དང༌། དེ་དག་ལས་གཞན་ཡང་
ཉི་ཤུ་རྩ་བདུན་པ་ར་དང༌། ཨན་ཏསྠ་སྟེ་མཐར་གནས་ཀྱི་དང་པོ་ཡ་རྣམས་ནི་རྐང་པ་ལྔ་པའི་ལུས་སོ། །རྐང་པ་ལྔ་པ་བཏུས་པ་དེ་བཞིན་དུ་དྲུག་པ་ཡང་ཐུ་བ་ནི། ཀ་ནས་ཀྱི་ཉི་ཤུ་རྩ་གཅིག་པ་པ་དང༌། ཨན་ཏ་སྠའི་གཉིས་པར་དང༌། སྔར་ཤ་བཏུས་པ་ལ་ལྟོས་ནས་
དེ་བཞིན་དུ་སླར་ཡང་ནི་སུམ་ཅུ་པ་ཤ་དང༌། ལྔ་པ་པ་སྡེ་ཡི་ནི་དང་པོ་པ་དང༌། ཨུཥྨ་ཡི་ནི་དང་པོ་ཤ་ཉིད་དང༌། དེ་བཞིན་དུ་ཡི་གེ་དྱཱ་ཉིད་དང༌། བཞི་པ་ཏ་སྡེའི་དང་པོ་ཏ་གང་ཡིན་པ་དང༌། ཨུཥྨ་དང་པོ་ཤ་གང་ཡིན་པ་དང༌། དེ་བཞིན་དུ་ཉི་ཤུ་རྩ་བརྒྱད་པ་ལ་དང༌། 
དང་པོ་ཀ་སྡེའི་གཉིས་པ་ཁ་གང་ཡིན་པ་དང༌། གསུམ་པ་ཊ་སྡེའི་དང་པོ་ཊ་ཉིད་དག་དང༌། དང་པོ་ཀ་སྡེའི་གསུམ་པ་ག་གང་ཡིན་པ་དང༌། བཞི་པ་ཏ་སྡེའི་བཞི་པ་དྷ་གང་ཡིན་པ་དང༌། ཨན་ཏསྠའི་གཉིས་པར་དང༌། གསུམ་པ་ཊ་སྡེ་ཡི་ཡང་ལྔ་པ་ཎ་རྣམས་ནི་རྐང་པ་
དྲུག་པའི་ལུས་སོ། །རྐང་པ་དྲུག་པ་བཏུས་པ་དེ་ནས་ཡི་གེ་བྱཱ་ནི་བླང་ངོ༌། །ཡི་གེ་དྱཱ་དང་འདི་གཉིས་རིམ་པ་བཞིན་དུ་པདྨ་དང་རྡོ་རྗེ་བྱིན་གྱིས་རློབ་པ་ཡིན་པས་ཡན་ལག་དང་བཅས་པར་བཏུས་པ་ཡིན་ཞེས་ཟེར་མོད་ཀྱང༌། ཡི་གེ་གཉིས་པོ་དེ་རྐང་བརྒྱད་ཀྱི་

གྲལ་ན་ཡོད་ཅིང༌། ཡ་སྟ་བཏུས་ཀྱང་དབྱངས་ཀྱི་ཡན་ལག་བཏུས་པ་མིན་ལ། གསལ་བྱེད་ཡིན་ཀྱང་གྲལ་གྱི་གསལ་བྱེད་གཞན་ལ་གསལ་བྱེད་ཟུར་དུ་གསལ་བྱེད་བཏགས་ཏེ་བརྩེགས་པའི་འོག་མ་རྣམས་འདིར་མ་བཏུས་སོ། །བ་དང་ད་ལ་ཧ་བཏགས་པ་ལྟ་བུ་ནི་གསལ་
བྱེད་ཀྱི་ཡི་གེ་རེ་རེ་ཡིན་པས། ལ་ལ་པ་དང༌། ག་ལ་ན་བཏགས་པ་སོགས་དང་མི་འདྲའོ། །དང་པོ་ཀ་སྡེ་ཡི་ནི་བཞི་པ་གྷ་དང༌། དེའི་རྗེས་ནས་ཀ་ནས་ཀྱི་བརྒྱད་པ་ཛ་ཉིད་དག་དང༌། བཞི་པ་ཏ་སྡེའི་ལྔ་པ་ན་གང་ཡིན་པ་དང༌། ལྔ་པ་པ་སྡེ་ཡི་ཡང་ལྔ་པ་མའོ། །དེའི་འོག་ཏུ་པ་མ་
བྱུང་བ་ནི་མ་དང་རྩེགས་པ་འོག་ཏུ་སྟོན་པ་ལ་དགོངས་སོ། །དེ་བཞིན་དུ་ཡི་གེ་ཉི་ཤུ་རྩ་བདུན་པ་ར་དང༌། བཞི་པ་ཡི་ནི་བཞི་པ་དྷ་དང༌། སླར་ཡང་ཉི་ཤུ་རྩ་བདུན་པ་ར་དང༌། དེ་བཞིན་དུ་ཉི་ཤུ་རྩ་དྲུག་པ་ཡ་རྣམས་ནི་རྐང་པ་བདུན་པའི་ལུས་སོ། །ཉི་ཤུ་རྩ་ལྔ་པ་མ་ཡང་དག་པར་
བླང་བ་དང༌། སུམ་ཅུ་རྩ་གསུམ་པ་ཧ་ཉིད་དག་དང༌། བཞི་པ་ཡི་ནི་བཞི་པ་དྷ་དང༌། ལྔ་པ་ཡི་ནི་ལྔ་པ་མ་དང༌། བཞི་པ་ཏ་སྡེའི་ལྔ་པ་ནའོ། །དང་པོའི་དང་པོ་ཀ་ཉིད་དག་དང༌། དེ་བཞིན་དུ་ཉི་ཤུ་རྩ་བདུན་པ་ར་དང༌། ཨ་ན་ཏའི་བཞི་པ་ཝ་དང༌། དེ་བཞིན་དུ་ཉི་ཤུ་རྩ་གཅིག་པ་པ་དང༌། 
ཨུཥྨ་ཡི་ནི་གཉིས་པ་ཥ་ཉིད་དང༌། དེ་བཞིན་དུ་ཉི་ཤུ་རྩ་དྲུག་པ་ཡ་རྣམས་ནི་རྐང་པ་བརྒྱད་པའི་ལུས་ཐུ་བའོ། །ལོ་ཆེན་དང་མལ་གྱི་འགྱུར་ལ་རྐང་བརྒྱད་བཏུས་པའི་རྗེས་སུ་ཀ་ར་ཀ་རའི་རྩ་སྔགས་བཀོད་པ་མ་གཏོགས་པ་སྔགས་དེ་བཏུ་བ་མེད། མུ་ཏིག་ཕྲེང་བར་ཀ་ར་ཀ་ར་
ལ་སོགས་པ་བཏུ་བ་ལོ་ཆུང་གི་དཔེ་ལ་ཁོང་ཉིད་ཀྱིས་བཅུག་ནས་ཡོད་དེ། དེ་ནི་རྒྱ་གར་གྱི་རྒྱ་དཔེ་ཐམས་ཅད་ལ་རྩ་རྒྱུད་ན་འདི་ན་མེད་གསུང༌། ཞེས་འབྱུང་བས་རང་བཟོ་མཁན་གཅིག་གིས་མལ་གྱི་འགྱུར་ལ་ཀ་ར་ཀ་ར་སོགས་བཏུ་བ་དཀྱུས་ལ་བཙུད་བདུག་ཅིང༌། མར་

དོ་རྐྱང་པའི་འགྱུར་ལ་ཡང་བཙུད་འདུག་པས། དེ་འདྲའི་རང་བཟོ་བྲི་བར་མི་བྱའོ། །ལོ་ཆེན་གྱི་འགྱུར་འགོས་ཀྱིས་བཅོས་པ་ལ། པཎྜི་ཏ་སུ་མ་ཏི་ཀཱིརྟི་དང༌། མར་དོས་ཞུ་ཏིག་བྱས་པ་ལ་རྐང་པ་བརྒྱད་ཀྱི་སྔགས་བཏུ་བ་མ་གཏོགས་པ། ཀ་ར་ཀ་རའི་སྔགས་
བཏུ་བ་མེད་ཅིང༌། སྐབས་འདིར་ཀ་ར་ཀ་རའི་སྔགས་བཀོད་པ་ཡང་མེད་དོ། །ལོ་ཆེན་གྱི་འགྱུར་ལོ་ཙཱ་བ་ཤེས་རབ་གྲགས་དང༌། མར་དོས་གཉིས་ཀས་བཅོས་པ་ལ་ཀ་ར་ཀ་རའི་རྩ་སྔགས་ཀྱི་སྔགས་བཏུ་ཡོད་ལ། དེ་ཡང་གྲགས་པའི་ཞལ་སྔར་ཡུལ་དབུས་ཀྱི་དཔེ་ལ་གཏུགས་
ནས་བསྒྱུར་ཟེར་བ་འདུག་པའི་གྲགས་པ་ནི་སུ་མ་ཏི་ཀཱི་རྟིར་མངོན་པས་ཁོང་ལ་རྒྱ་དཔེ་མི་འདྲ་བ་འགའ་ཞིག་བྱུང་བར་མངོན་ནོ། །མལ་གྱི་འགྱུར་བྱེད་པའི་པཎྜི་ཏ་ཡང་སུ་མ་ཏི་ཀཱི་རྟིར་འདུག་གོ། དེ་ལྟར་ན་བོད་ཀྱི་མཁས་པ་དག་བལ་པོ་བྷ་ཏན་ཏས་ནཱ་རོ་ཏ་པའི་
དངོས་སློབ་པྲཛྙཱ་རཀྵི་ཏའི་ཕྱག་དཔེ་ལ་གཏུགས་པས། རྩ་སྔགས་རྫོགས་པའི་སྔགས་བཏུ་ཡོད་ཟེར་བ་ལྟར་ཡིན་པ་འདྲའོ། །བོད་ཀྱི་མཁས་པ་དག་འགྲེལ་པ་རྣམས་ལས་ཀྱང་རྐང་བརྒྱད་ཀྱི་སྔགས་བཏུ་བ་ལས་མེད་གསུང་ཡང༌། ལྭ་བ་པའི་འགྲེལ་པ་ལས།
བཞི་པ་ཡི་ནི་ལྔ་པ་དང༌། ཞེས་བྱ་བ་ལ་སོགས་པ་རྣམས་ཀྱིས་བཅོམ་ལྡན་འདས་ཀྱི་སྔགས་ཚིག་བརྒྱད་པ་དང༌། ཀ་ར་ཀ་ར་ཞེས་བྱ་བ་ལ་སོགས་པ་དང་བཅས་པའི་རྩ་བའི་སྔགས་བཏུ་བའོ། ཞེས་རྩ་རྒྱུད་ལ་རྩ་སྔགས་ཚང་བའི་སྔགས་བཏུ་ཡོད་
པར་གསུངས་པས། རྒྱ་གར་གྱི་དཔེ་ལ་མི་འདྲ་བ་མང་དུ་ཡོད་པར་འདུག་ན་ཡང༌། རྩ་སྔགས་ཚང་བའི་སྔགས་བཏུ་ཡོད་པ་ལྟར་བྱའོ། །གཉིས་པ་ལ་གསུམ། བརྒྱད་ཚན་དང་པོའི་སྔགས་བཏུ་བ་དང༌། བརྒྱད་ཚན་བར་པའི་སྔགས་བཏུ་བ་དང༌། བརྒྱད་

ཚན་ཐ་མའི་སྔགས་བཏུ་བའོ། །དང་པོ་ནི། ཀཱ་ལིའི་སྡེ་ཚན་གྱི་དང་པོ་ཀ་སྡེའི་དང་པོ་ཀ་དང༌། མཐར་གནས་ཀྱི་གཉིས་པ་ར་དང༌། ཨཱ་ལི་ལ་སྡེ་ཚན་དང་པོར་བྱས་པའི་གཉིས་པ་ནི་ཀ་སྡེ་ཡིན་ལ་དེ་ཡི་དང་པོ་ཀ་དང༌། གསལ་བྱེད་ཀྱི་སྡེ་ཚན་དྲུག་པ་མཐར་གནས་
ཀྱི་ཡང་གཉིས་པ་ར་དང༌། དང་པོ་ཀ་སྡེ་ཡི་ནི་དང་པོ་ཀ་དང༌། མཐར་གནས་ཀྱི་གཉིས་པ་སྔར་བཤད་པ་དེ་བཞིན་ཏེ་ར་དང༌། གཉིས་པ་ཡི་ནི་དང་པོ་ཀ་ནི་སྔར་བཞིན་ནོ། །ཨཱ་ལི་སྡེ་ཚན་དང་པོར་བྱས་པའི་སྡེ་ཚན་བདུན་པ་ཡི་གཉིས་པ་ར་དང༌། དབྱངས་སྡེ་ནས་བགྲངས་པའི་
སྡེ་ཚན་དྲུག་པ་ཡི་ཡང་བཞི་པ་བྷའོ། །འདིར་དྲུག་པ་ཡི་གསུམ་པ་ཞེས་པ་མ་དག་སྟེ་བྷ་ཐུ་དགོས་པས་སོ། །བཤད་རྒྱུད་ལས་ཀྱང་བཞི་པ་ཞེས་གསུངས་སོ། །ཀ་སྡེ་ནས་བགྲངས་པའི་བཞི་པ་ཏ་སྡེ་ཡི་ཡང་ལྔ་པ་ན་ལ། དེའི་བཞི་པ་དྷ་ཡིས་ནི་སྦྱར་བར་བྱ་བ་ནི་
འོག་ཏུ་གདགས་པའོ། །མཐར་གནས་པ་ཡི་བཞི་པ་ཝ་ལ་འཆད་མོད་ཀྱང༌། འདིར་བྷ་ཐུ་དགོས་པས་ཀ་ཙ་ཊ་ཏའི་སྡེ་པ་བཞིའི་མཐར་གནས་པའི་བཞི་པ་བྷ་ལ་ཟེར་དགོས་པ་འདྲའོ། །ལྔ་པ་ཏ་སྟེ་ཡི་ཡང་ལྔ་པ་ན་ལ། དེའི་བཞི་པ་དྷ་ཡིས་ནི་གདན་དུ་བྱས་
པ་སྟེ་འོག་ཏུ་གདགས་སོ། །ལྔ་པ་ཏ་སྡེ་ཡི་ནི་དང་པོ་ཏ་ལ་འོག་ཏུ་མེ་ཡི་གདན་དང་ལྡན་པ་སྟེ་ར་ཡིག་ར་སྟར་གདགས་སོ། །དེ་བཞིན་དུ་ཨུཥྨ་ཎ་ཡི་གསུམ་པ་ས་དང༌། མཐར་གནས་ཀྱི་དང་པོ་ཡ་དང༌། དབྱངས་སྡེ་ནས་བགྲངས་པའི་བཞི་པ་ཏ་སྡེ་ཡི་ན་དང་
པོ་ཏ་ལ་མེ་སྟེ་ར་ཡིས་གདན་དུ་བྱའོ། །ཀ་སྡེ་ནས་བགྲངས་པའི་སྡེ་ཚན་བདུན་པ་དྲོ་བའི་སྡེ་པ་ཡི་གསུམ་པ་ས་དང༌། ཀ་སྡེ་ནས་བགྲངས་པའི་དྲུག་པ་མཐར་གནས་ཀྱི་དང་པོ་ཡ་དང༌། དང་པོར་ཀ་དང་དེའི་འོག་ཏུ་ཥ་བཏགས་ཏེ་བརྩེགས་པས་ཀྵར་གྲགས་པ་

གཟུང་ངོ༌། །ལྔ་པ་པ་སྡེ་ཡི་ནི་བཞི་པ་བྷ་དང༌། མཐར་གནས་ཀྱི་དང་པོ་ཡ་དང༌། སྔར་ཀྵ་གཟུང་བ་དེ་བཞིན་དུ་སླར་ཡང་ཀ་དང་ཥ་གཉིས་རིལ་པོར་བསྡུས་པ་ཉིད་གཟུང་ངོ༌། །ལྔ་པ་པ་སྡེའི་བཞི་པ་བྷ་དང༌། བདུན་པ་མཐར་གནས་
ཀྱི་དང་པོ་ཡ་བཏུའོ། །ཨུཥྨ་ཎའི་བཞི་པ་ཧ་གཟུང་ཞིང༌། བདུན་པ་དྲོ་བ་ཡི་ནི་བཞི་པ་ཧ་ལ། རྡོ་རྗེ་སེམས་དཔས་ཕྱེ་བ། ཞེས་པ་ཁ་ཅིག་ཧའི་སྟེང་གི་ཐིག་ལེ་ལ་འཆད་པ་དོན་མིན་ཏེ། ལེའུ་བདུན་པར་འདི་རྣམས་ཀྱི་དབྱངས་ཐུ་བའི་སྐབས་སུ་
ཐིག་ལེ་བཤད་པའི་ཕྱིར་དང༌། རྡོ་རྗེ་སེམས་དཔས་ཕྱེ་བར་ཡིག་གིས་ཕྱེ་བ་ལ་བཤད་པའི་ཕྱིར་རོ། །དེས་ན་འདིར་ཡང་རྡོ་རྗེ་སེམས་དཔས་ཕྱེ་བའི་དོན་ཧ་གཉིས་ལ་ར་བཏགས་པ་ལ་བྱའོ། །ཨུཥྨ་ཎ་ཡི་བཞི་པ་ནི་ཧའོ། །འོད་བྱེད་གདན་དུ་བྱས་
པ་ནི་ཧ་ལ་ར་བཏགས་པས་ཧྲ་རུ་སོང་བའོ། །ཀ་སྡེ་ནས་བགྲངས་པའི་བདུན་པ་དྲོ་བའི་བཞི་པ་ཧ་ལ། དེའི་འོག་ཏུ་ཡང་ནི་མའི་གདན་ཏེ་ར་ཡིག་ར་སྟར་བྱས་པའོ། །ཧྲ་གཉིས་པོ་དེ་ཡང་མཐར་ཚེག་དྲག་དང་ནི་ཡང་དག་པར་ལྡན་པའོ། །ཀ་སྡེ་
ནས་བགྲངས་པའི་ལྔ་པ་པ་སྡེ་ཡི་ནི་གཉིས་པ་ཕ་དང༌། དེ་བཞིན་དུ་ཀ་ནས་བགྲངས་པའི་ཉི་ཤུ་རྩ་གཉིས་པ་ཕ་སྟེ། དེ་གཉིས་ནི་ཕེཾ་ཕེཾ་དུ་འགྲོ་རྒྱུའི་ཕའོ། །གཉིས་པ་ནི། དབྱངས་སྡེ་དང་པོར་བྱས་པའི་དྲུག་པ་པ་སྡེ་ཡི་གཉིས་པ་ཕའི་མཐར། དེ་
བཞིན་དུ་ཀ་ནས་བགྲངས་པའི་ཡི་གེ་བཅུ་གཅིག་པ་ཊ་ནི་ངེས་པར་སྦྱར་རོ། །སླར་ཡང་ཉི་ཤུ་རྩ་གཉིས་པ་ཕ་གཟུང་སྟེ། ཀ་སྟེ་ནས་བགྲངས་པའི་གསུམ་པ་ཊ་སྡེའི་དང་པོ་ཊ་དང་སྦྱར་རོ། །བཞི་པ་ཏ་སྡེ་ཡི་ནི་གསུམ་པ་ད་དང༌། ཨུཥྨ་ཎ་ཡི་བཞི་

པ་ཧ་དང༌། ལྔ་པ་ཏ་སྡེའི་གསུམ་པ་ད་དང༌། བདུན་པ་དྲོ་བ་ཡི་ནི་བཞི་པ་ཧ་དང༌། དེ་ནས་ཉི་ཤུ་རྩ་གཅིག་པ་པ་བཏུའོ། །གཉིས་པ་ཙ་སྡེ་ཡི་ནི་དང་པོ་ཙ་དང༌། ལྔ་པ་པ་སྡེ་ཡི་ནི་དང་པོ་པ་དང༌། དབྱངས་སྡེ་དང་པོར་བྱས་པའི་གཉིས་པ་ཀ་སྡེ་ལས་ཀ་ནས་བགྲངས་པའི་
ཡི་གེ་དྲུག་པ་ཙ་བཏུའོ། །ལྔ་པ་པ་སྡེ་ཡི་བཞི་པ་བྷ་དང༌། དེ་བཞིན་དུ་ཀ་ཥར་གྲགས་པའི་ཀྵ་དང༌། དེ་ནས་ཀ་ནས་བགྲངས་པའི་ཉི་ཤུ་བཞི་པ་བྷ་བཏུའོ། །སླར་ཡང་རིལ་པོ་སྔ་མ་བཞིན་དུ་བཏུས་པའི་ཀྵ་དང༌། ལྔ་པ་པ་སྡེ་ཡི་གསུམ་པ་བ་དང༌། ཨུཥྨ་ཎ་ཡི་གསུམ་
པ་ས་དང༌། མཐར་གནས་ཀྱི་གཉིས་པ་ར་དང༌། ལྔ་པ་ཏ་སྡེ་ཡི་བཞི་པ་དྷ་དང༌། སླར་ཡང་འོད་བྱེད་ར་ཡིག་སྦྱིན་ནོ། །ཀ་ནས་བགྲངས་པའི་ཡི་གེ་ཉི་ཤུ་པ་ན་ཡི་འོག་ཏུ་ནི་བཅུ་དྲུག་པ་ཏ་ནི་དེའི་གདན་དུ་སྟེ་དེའི་འོག་ཏུ་གདགས་སོ། །ཏ་དེའི་འོག་ཏུ་མེ་སྟེ་ར་ཡིག་གིས་
གསལ་བར་བྱས་པ་སྟེ་ར་སྟར་བྱའོ། །ལྔ་པ་པ་སྡེ་ཡི་ནི་ལྔ་པ་མ་དང༌། མཐར་གནས་ཀྱི་གསུམ་པ་ལ་དང༌། ལྔ་པ་པ་སྡེ་ཡི་གསུམ་པ་བ་དང༌། དྲུག་པ་མཐར་གནས་ཀྱི་གསུམ་པ་ལ་དང༌། མཐར་གནས་ཀྱི་བཞི་པ་ཝ་སྟེ། ཁ་ཅིག་རྒྱ་གར་གྱི་དཔེ་ལ་བ་དང་ཝ་
འདྲ་བ་ཡོད་ཟེར་རོ། །ཉི་ཤུ་རྩ་ལྔ་པ་མས་ཁྱད་པར་ཏེ་རྣམ་པར་དབྱེ་བ་སྟེ་མ་ལ་གདགས་སོ། །བཞི་པ་ཏ་སྡེ་ཡི་ལྔ་པ་ན་དང༌། དབྱངས་སྡེ་ནས་བགྲངས་པའི་གཉིས་པ་ཀ་སྡེ་ཡི་གསུམ་པ་ག་ལ། ཉི་མའི་བུ་ར་ཡིས་ཁྱད་པར་ཏེ་རྣམ་པར་དབྱེ་བ་སྟེ་ར་སྟར་བྱའོ། །
ཨུཥྨ་ཎའི་བཞི་པ་ཧ་དང༌། ཧའི་འོག་ཏུ་བཅོ་ལྔ་པ་ཎའི་གདན་དུ་བྱའོ། །དང་པོ་ཀ་སྡེ་ཡི་ཡང་གསུམ་པ་ག་དང༌། དེ་ནས་ག་དེ་ལ་མེ་སྟེ་ར་ཡིས་གདན་ར་ལྟར་བྱའོ། །བདུན་པ་དྲོ་བ་ཡི་ནི་བཞི་པ་ཧ་དང༌། དེའི་འོག་ཏུ་བཅོ་ལྔ་པ་ཎའི་གདན་ནོ། །ཨུ་ཥྨ་ཎ་ཡི་གསུམ་པ་ས་དང༌།

 ལྔ་པ་པ་སྡེའི་དང་པོ་པ་དང༌། དེ་ལ་བཅུ་དྲུག་པ་ཏ་ཡིས་གདན་དུ་བྱའོ། །དེ་ནས་ཡི་གེ་ཉི་ཤུ་གཅིག་པ་བླང་ངོ༌། །བཞི་པ་ཏ་སྡེ་ཡི་ནི་དང་པོ་ཏ་དང༌། མཐར་གནས་ཀྱི་གསུམ་པ་ལ་དང༌། དབྱངས་སྡེ་དང་པོར་བྱས་པའི་གཉིས་པ་ཀ་སྡེ་ཡི་ནི་གསུམ་
པ་ག་དང༌། བཞི་པ་ཏ་སྡེ་ཡི་ནི་དང་པོ་ཏ་དང༌། ལྔ་པ་པ་སྡེ་ཡི་ནི་བཞི་པ་བྷ་དང༌། དབྱངས་སྡེ་དང་པོར་བྱས་པའི་གསུམ་པ་ཙ་སྡེའི་གསུམ་པ་ཛ་དང༌། དང་པོ་ཀ་སྡེ་ཡི་ནི་གསུམ་པ་ག་དང༌། ཨུཥྨ་ཎའི་གསུམ་པ་ས་དང༌། དེ་བཞིན་ཉི་ཤུ་རྩ་གཅིག་པ་པ་དང༌།
འོད་བྱེད་དེ་ར་ཡིག་གཉིས་མཉམ་པར་ཏེ་བརྩེགས་པ་རས་མནན་པའོ། །ལྔ་པ་པ་སྡེ་ཡི་ནི་གསུམ་པ་བ་དང༌། བཞི་པ་ཏ་སྟེ་ཡི་ནི་དང་པོ་ཏ་དང༌། དབྱངས་སྡེ་དང་པོར་བྱས་པའི་སྡེ་ཚན་གསུམ་པ་ཡི་ནི་གསུམ་པ་ཛ་ལ། སྟེང་ནས་མེ་ཡི་ཡི་གེ་རས་གསལ་བར་བྱས་པ་
སྟེ་བརྒྱན་པའོ། །དེ་ནས་མཐར་གནས་པའི་དང་པོར་གསུངས་པའི་ཡའོ། །དེ་ནས་ཡང་དེའི་འོག་ཏུ་ཡི་གེ་བཅུ་དྲུག་པ་ཏ་དང༌། གསུམ་པ་ཙ་སྡེའི་གསུམ་པ་ཛ་དང༌། དེའི་སྤྱི་བོར་མི་ཡི་ཡི་གེ་རས་མཚན་པ་དང༌། དེ་བཞིན་དུ་ཀ་ནས་བགྲངས་པའི་ཉི་ཤུ་རྩ་དྲུག་པ་ཡའོ། །
དང་པོ་དབྱངས་སྡེའི་དང་པོ་ཨའོ། །འདིར་ཡན་ལག་གི་དབྱངས་མི་ཐུ་ཡང་ལུས་ཀྱི་ཨ་ཐུ་བ་མི་འགལ་ལོ། །དབྱངས་སྡེ་དང་པོར་བྱས་པའི་གཉིས་པ་ཀ་སྡེའི་དང་པོ་ཀ་དང༌། ཀ་སྡེ་ནས་བགྲངས་པའི་གསུམ་པ་ཊ་སྡེའི་བཞི་པ་ཌྷ་ལ། ཀ་ནས་བགྲངས་པའི་བཅུ་
གསུམ་པ་བ་ཡིས་མནན་པའོ། །དེ་བཞིན་དུ་དབྱངས་སྡེའི་དང་པོ་ཨ་དང༌། གཉིས་པ་ཀ་སྡེའི་དང་པོ་ཀ་དང༌། གསུམ་པ་ཊ་སྡེའི་བཞི་པ་ཌྷ་ལ་སྟེང་དུ་བཅུ་གསུམ་པ་ཌ་ཡིས་མནན་པའོ། །ཨུཥྨ་ཎའི་བཞི་པ་ཧ་ལ་ཡི་གེ་ཉི་ཤུ་རྩ་བདུན་པ་རས་གདན་དུ་བྱས་པ་ཧྲའོ། །

ཡ་སོགས་ཞེས་འབྱུང་བས་ཡ་ཡིག་ནས་བགྲངས་པའི་བརྒྱད་པའི་ས་བོན་ཧ་ལ། འོད་བྱེད་རས་གསལ་བ་སྟེ་ར་སྟར་བྱས་པའོ། །གཉིས་པ་ཙ་སྡེའི་གསུམ་པ་ཛ་ལ་བཅོ་ལྔ་པ་ཎ་ཡིས་སྟན་དུ་བྱས་པ་སྟེ་ཛ་ལ་བཏགས་པའོ། །ཡང་གཉིས་པ་ཙ་སྡེའི་གསུམ་པ་ཛ་སྡེ་ཚན་
གསུམ་པའི་ལྔ་པ་ཎའི་སྟེང་དུ་བསྐྱོན་ནོ། །འདིར་བོད་ཀྱི་མཁས་པ་དག་རྒྱ་དཔེ་ཕལ་ཆེར་ལ་ཛ་ལ་ཎའི་གཟུགས་བསྡུས་ནས་བྲིས་པས་ཉ་དང་ཁྱད་མ་ཕྱེད་པ་དང༌། རྒྱ་དཔེ་ཁ་ཅིག་ན་ཉའི་གཟུགས་རྫོགས་པ་བཏགས་སྣང་བ་ལ། བོད་དཔེ་ཐམས་ཅད་ལ་ཡང་དེ་བཞིན་
དུ་སྣང་སྟེ། སྔགས་བཏུ་བ་ལས་དེ་བཞིན་དུ་མི་འབྱུང་གསུང་ངོ༌། །གསུམ་པ་ནི། ཀ་དང་ཥའི་ས་བོན་བཏུས་ནས་ཀྵར་བྱས་པ་ལ་ཉེར་ལྔ་པ་མ་ཡིས་གདན་དུ་བྱའོ། །ཀ་དང་ཥ་གཉིས་རིལ་བོར་བྱས་པའི་མཛེས་པ་བཏུས་ནས་ནི། ཡི་གེ་མ་ཡིས་ཀྵ་དེའི་གདན་དུ་བྱའོ། །
ཨུཥྨ་ཎའི་བཞི་པ་ཧ་དང༌། ཡང་བདུན་པ་དྲོ་བའི་བཞི་པ་ཧ་དང༌། ཡ་སོགས་ཏེ་ཡ་ཡིག་ནས་བགྲངས་པའི་བརྒྱད་པའི་ས་བོན་ཧ་དང༌། དེ་བཞིན་དུ་སུམ་ཅུ་རྩ་གསུམ་པར་ངེས་པ་ཧའོ། །ཡེ་ཤེས་ལྔ་པའི་བདག་ཉིད་ཧཱུཾ་ཡོངས་སུ་བཏུས་ལ། ཡང་ནི་ཧཱུཾ་དེ་ལ་གཉིས་པ་ཅིག་
ངེས་པར་བྱའོ། །གཉིས་པ་ཀ་སྡེ་ཡི་ནི་དང་པོ་ཀ་དང༌། མཐར་གནས་ཀྱི་གསུམ་པ་ལ་དང༌། དེ་བཞིན་དུ་ཡི་གེ་སུམ་ཅུ་རྩ་གཉིས་པ་ས་དང༌། དྲུག་པ་མཐར་གནས་ཀྱི་གསུམ་པ་ལ་དང༌། བདུན་པ་དྲོ་བའི་བཞི་པ་ཧ་དང༌། དེ་བཞིན་དུ་དྲུག་པ་མཐར་གནས་ཀྱི་གསུམ་
པ་ལ་དང༌། ལྔ་པ་ཏ་སྡེའི་བཞི་བ་དྷ་དང༌། དྲུག་པ་མཐར་གནས་ཀྱི་གསུམ་པ་ལ་སྟེ། ཚིག་རྐང་པ་བཞི་པོ་དེ་ལ་ལན་གཉིས་གཉིས་སུ་བཟླས་པ་ཡིན་ནོ། །དེ་ལྟར། དང་པོའི་དང་པོ་ཉིད་དང་ནི། །མཐར་གནས་པ་ཡི་གཉིས་པ་ཉིད། ཅེས་སོགས་ཤློ་ཀ་སོ་གསུམ་དང་རྐང་

པ་གསུམ་ནི་ལོ་ཙྪ་བ་གཉིས་འདུས་པའི་རྩ་རྒྱུད་ཀྱི་འགྱུར་ལ་འབྱུང་བ། འདིར་བཤད་པའི་དོན་དུ་བྲིས་གྱི་མར་དོ་རྐྱང་པའི་འགྱུར་ལ་མེད་པས། འདིར་དཀྱུས་ལ་གཞུག་པར་མི་བྱའོ། །འདི་དང་མངོན་བརྗོད་གཉིས་རེ་རེ་ཙམ་མ་གཏོགས་
པ་འདྲའོ། །གསུམ་པ་ནི། རིག་པ་ནི་འཁོར་ལོ་གསུམ་གྱི་མཁའ་འགྲོ་མའོ། །དེའི་རྒྱལ་པོ་ནི་ཧེ་རུ་ཀའོ། །དེའི་གསང་སྔགས་ནི་སྔགས་བཏུས་པའི་རྩ་སྔགས་ཏེ། བསྒྲུབ་པར་བྱ་བ་ཐམས་ཅད་སྒྲུབ་པར་བྱེད་པའོ། །རྩ་སྔགས་འདི་ལས་ཤིན་ཏུ་མཆོག་ཏུ་
གྱུར་པའི་སྔགས་ས་འོག་ས་སྟེང་ས་བླའི་འཇིག་རྟེན་གསུམ་ན་ཡོད་པ་མིན་ཏེ། དཔལ་ཧེ་རུ་ཀའི་རྩ་བའི་སྔགས་ཤེས་ནས་ཟློ་བ་ནི་མེ་དང་འདྲ་ལ། སྔགས་གཞན་དག་ནི་སོག་མ་དང་མཚུངས་ཏེ། སྟོབས་ཆེ་ཆུང་གི་ཁྱད་པར་ཆེའོ། །དངོས་གྲུབ་ཐམས་ཅད་
ཀྱི་རྩ་བ་ཡང་ཡིན་ལ་སྔགས་ཀྱང་ཡིན་པས་རྩ་སྔགས་སུ་རབ་ཏུ་གྲགས་སོ། །བྱ་བ་ཐམས་ཅད་ཅེས་པ་ལ། སྒྲུབ་པ་ཐམས་ཅད་རྣམ་སྤངས་པ། ཞེས་ཀྱང་འབྱུང་ལ། དེའི་དོན་ནི་ཀླགས་པ་ཙམ་གྱིས་འགྲུབ་པ་ཡིན་ནོ། །ཞེས་ཀོང་ཀ་ན་པ་བཞེད་ལ། བྷ་
བ་བྷ་དྲ་དང་དཔའ་བོ་རྡོ་རྗེས་ཀྱང་དེ་བཞིན་དུ་བཤད་དེ། སྦྱིན་སྲེག་ལ་སོགས་པའི་སྒྲུབ་པ་གཞན་ལ་མི་ལྟོས་པར་བཟླས་པ་ཙམ་གྱིས་འགྲུབ་པའི་དོན་ནོ། །དེས་ན་འདིའི་བཟླས་པ་བྱེད་པར་འདོད་པས་རྩ་སྔགས་ཉིད་ལ་གཙོ་བོར་བྱའོ། །	གཉིས་པ་ནི། དཔལ་
ཧེ་རུ་ཀ་མངོན་པར་བརྗོད་པ་བསྡུས་པའི་རྒྱུད་ལས། རྩ་བའི་སྔགས་ཀྱི་ལུས་ཀྱི་ཡི་གེ་བཏུ་བའི་ཆོ་གའི་ལེའུ་སྟེ་ལྔ་པའོ། །འཁོར་ལོ་སྡོམ་པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་བཤད་པ། སྦས་པའི་དོན་ཀུན་གསལ་བ་ལས་ལེའུ་ལྔ་པའི་

བཤད་པའོ།།    ༈       །།གཉིས་པ་དཔའ་བོའི་གོ་ཆའི་སྔགས་བཏུ་བ་ལ་གཉིས། གཞུང་དངོས་དང༌། ལེའུའི་མཚན་ནོ། །དང་པོ་ལ་གཉིས། སྔགས་གཉིས་ཀྱི་ཡི་གེའི་གྲངས་གོ་ཆའི་སྔགས་བཏུ་བ་དང་བཅས་པ་དང༌། གོ་ཆ་འགོད་པའི་གནས་བསྟན་པའོ། །དང་
པོ་ནི། རྩ་སྔགས་ལས་གཞན་ཡང་འོག་ནས་འཆད་པའི་སྙིང་པོའི་སྔགས་ལ་ནི་ཡི་གེ་ཉི་ཤུ་རྩ་གཉིས་ཡོད་ལ། སྙིང་པོ་དང་ཉེ་བའི་སྙིང་པོའི་སྔགས་ལ་ནི་ཡི་གེ་བདུན་ཡོད་དོ། །འདིར་ཡ་ཚོགས་དང་ཡ་སོགས་དང་ཡ་སྡེ་ཞེས་པ་གསུམ་བྱུང་བ་ལ་དང་པོ་འགྱུར་
མི་ལེགས་ཤིང༌། ཕྱི་མ་ལ་བཤད་རུང་ཙམ་སྣང་ཡང་བར་པ་ལེགས་སོ། །ཡ་ལ་སོགས་པའི་ཡི་གེ་བརྒྱད་པའི་ས་བོན་ནི་ཧའོ། །གུག་སྐྱེད་ནི་དབྱངས་སམ་ཕྱི་མོའོ། །བཅུ་གཉིས་ནི་རྀ་ལྀ་བཞི་དོར་བའི་ལྷག་མ། ཨ་ཨཱ་ནས་ཨཾ་ཨཿའི་བར་རོ། །དེ་བཞིན་ནི་བཅུ་གཉིས་
པོ་ཧ་ལ་ཞུགས་པས། ཧ་ཧཱ་ཧི་ཧཱི་ཧུ་ཧཱུ་ཧེ་ཧཻ་ཧོ་ཧཽ་ཧཾ་ཧཿ སོ། །ཐུང་ངུ་གཉིས་ཀྱི་ཡི་གེ་བར་མ་རིང་པོ་ལྔ་དང་ཐ་མ་དོར་བར་བྱའོ། །འགྱུར་གཞན་ལས། ཡི་གེ་ཐ་མ་དོར་བྱས་པ། ཞེས་པ་ལྟར་ན་གཉིས་གཉིས་ཀྱི་ཐ་མ་རིང་པོ་རྣམས་དོར་བའི་དོན་ནོ། །དེ་རྣམས་དོར་བའི་ཧ་ལ་
སོགས་པ་ཐུང་ངུ་དྲུག་ནི། དཔལ་ཧེ་རུ་ཀའི་སྙིང་ག་ལ་སོགས་པའི་ཡན་ལག་དྲུག་ཏུ་བརྗོད་དོ། །དེ་ཡང་སྙིང་ཁ་ལ་སོགས་པའི་རྟེན་དང༌། བརྟེན་པ་ཧ་ལ་སོགས་པ་ངོ་བོར་དབྱེར་མེད་པས་སམ་དོན་དམ་པར་དབྱེར་མེད་པས་ཡན་ལག་དྲུག་ཅེས་བྱའོ། །རྡོར་
སེམས་ལ་སོགས་པའི་དཔའ་བོ་དྲུག་གི་ཨོཾ་ལ་སོགས་པ་དང་མཉམ་པར་སྦྱོར་བ་སྟེ་སྦྱར་བར་བྱའོ། །ཡི་གེ་གང་དང་ཡིན་ན། ཧ་ལ་སོགས་པའི་ཡི་གེ་གཅིག་ཏུ་སྟེ་རེ་རེ་ཡང་དག་པར་གནས་པ་དང་སྦྱར་ཏེ། དེ་ཡང་ཧའི་གོང་དུ་ཨོཾ་དང་ཡང་དག་པར་ལྡན་

པ་དེ་བཞིན་དུ། ན་མ་ཧི། སྭ་ཧ་ཧུ། པཽ་ཥད་ཧེ། ཧུཾ་ཧཱུཾ་ཧོ། ཕཊ་ཧཾ་ཞེས་སྦྱར་རོ། །དེ་ནི་སྒྲུབ་པ་པོས་དཔའ་བོ་དྲུག་གི་སྙིང་པོར་ཤེས་པར་བྱའོ། །གཉིས་པ་ནི། གོ་ཆའི་སྔགས་དང་པོ་ཨོཾ་ཧ་ནི་སྙིང་ག་ཉིད་དུ་དགོད་པ་སྟེ། སྔགས་གཉིས་པ་སྤྱི་
བོར་དགོད་པར་ཤེས་པར་བྱའོ། །སྔགས་གསུམ་པ་སྤྱི་གཙུག་དག་ཏུ་སྦྱར་རོ། །སྔགས་བཞི་པ་གོ་ཆ་ཉིད་དུ་ཡིན། ཞེས་པ་ནི་ཀུན་སྤྱོད་ལས་ཕྲག་པར་དགོད་པར་གསུངས་པ་བཞིན་ནོ། །སྔགས་ལྔ་པ་ནི་མིག་ཏུ་གྱུར་པ་སྟེ་མིག་གཉིས་སུ་དགོད་དོ། །སྔགས་དྲུག་
པ་མཚོན་ཆ་ཞེས་བྱར་འདོད། ཅེས་པའི་དོན་ནི། སྡོམ་འབྱུང་ལས། ཕཊ་ཧཾ་ཡན་ལག་ཐམས་ཅད་ལ་མཚོན་ཆའོ། ཞེས་གསུངས་པ་ཡིན་ནོ། །ཡན་ལག་ཐམས་ཅད་ནི་ལྭ་བ་པས། པགས་པའི་ནང་ན་གནས་པའི་རྡུལ་ཕྲ་རབ་རྣམས་དེའི་རང་བཞིན་དང་ཁ་
དོག་ཅན་དུ་བྱའོ། །ཞེས་གསུངས་པ་ལྟར། པྲཛྙཱ་རཀྵི་ཏས་ཀྱང་བཤད་པས། ལུས་དབང་གི་རྡུལ་ཕྲ་རབ་ཐམས་ཅད་རྟ་མཆོག་གི་ངོ་བོའི་ཕཊ་ཧཾ་ལྗང་གུར་མོས་པར་བྱའོ། །སྔགས་འགོད་པའི་གནས་ནི། ལྭ་བ་པས་དཔྲལ་བར་དགོད་པར་གསུངས་པ་ལྟར་
བྱ་སྟེ། ལྷ་འགོད་ན་ཡང་ལུས་དབང་གི་རྡུལ་ཕྲ་རབ་ཐམས་ཅད་དེའི་ངོ་བོར་མོས་པར་བྱའོ། །ཁ་ཅིག་ཡན་ལག་ཐམས་ཅད་ལ་ཞེས་བཤད་པས་དཔྲལ་བར་འགོད་པ་འགོག་པ་མི་འཐད་དེ། དེ་ལྟ་ཡིན་ན་གཟུགས་ཕུང་ལ་རྣམ་སྣང་ཞེས་དང༌། ལུས་ལ་ཕྲག་
དོག་རྡོ་རྗེའོ། །ཞེས་སོགས་བཤད་པ་ལ་ལྷ་དེ་གཉིས་སྤྱི་བོ་དང་དཔྲལ་བར་སྒོམ་པ་ཡང་མི་འཐད་པར་འགྱུར་བ་སོགས་མང་ངོ༌། །པགས་པའི་ནང་དུ་ཞེས་གསུངས་པས་གོ་ཆ་ལྷག་མ་རྣམས་ཀྱང་ལུས་ཀྱི་ནང་དུ་བཀོད་དོ། །འོ་ན་གོ་ཆ་འདི་རྣམས་ལྷ་ཇི་ཙམ་

ཞིག་ལ་འགོད་སྙམ་ན། ལཱུ་ཨི་པ་དང་དྲིལ་བུ་པའི་ལུས་དཀྱིལ་ལས། གོ་ཆ་བཅུ་གཉིས་འགོད་པར་གསུངས་ཀྱང་ལྷ་གང་ལ་འགོད་མི་གསལ་ལ། དྲིལ་བུ་པའི་ལྷ་ལྔར་ནི་གཙོ་བོ་ཡབ་ཡུམ་བསྐྱེད་ཅིང་འཁོར་མ་བསྐྱེད་པའི་བར་དུ་གོ་ཆ་བཀོད་པས་གཙོ་བོ་ཡབ་ཡུམ་ཉིད་
ལ་བཀོད་དོ། །ནག་པོ་སྤྱོད་པའི་སྒྲུབ་ཐབས་ལས་ནི། གཙོ་བོ་ཡབ་ཡུམ་གཉིས་ཙམ་ལ་བཀོད་ཀྱི་གཞན་ལ་མ་བཀོད་དོ། །དེ་ཡང་ཀུན་སྤྱོད་ལས། དཔའ་མོའི་གོ་ཆ་དྲུག་བཤད་པའི་མཐར། གོ་ཆ་དྲུག་ཉིད་ཕག་མོ་སྟེ། ཞེས་པ་ཨོཾ་བཾ་སོགས་ཀྱི་གོ་ཆ་དྲུག་ཕག་མོ་ལ་
འགོད་པར་བཤད་པས། ཨོཾ་ཧ་སོགས་དྲུག་ཀྱང་གཙོ་བོ་ལ་འགོད་པར་གསལ་ཏེ། དེ་དང་མཐུན་ནོ།  སྤྱིར་ནི་པཎྜི་ཏ་མང་པོས་གཙོ་བོ་ཡབ་ཡུམ་ཉིད་ལ་འགོད་པ་དང༌། གཞན་འགའ་ཞིག་གིས་ལྷ་ཐམས་ཅད་ལ་གོ་ཆ་བྱེད་པར་བཤད་པ་ཡང་ཡོད་ཀྱང༌། ལོ་ནག་
དྲིལ་གསུམ་གྱི་སྒྲུབ་ཐབས་ཀྱི་སྐབས་སུ་ནི་གཙོ་བོ་ཡབ་ཡུམ་ཙམ་ཞིག་གོ་ཆ་འགོད་པའི་གཞིར་གཟུང་ངོ༌། །དགག་གཞག་རྒྱས་པར་ནི་ལཱུ་ཨི་པའི་སྒྲུབ་ཐབས་ཀྱི་རྣམ་བཤད་དུ་བཤད་ཟིན་ཏོ། །འོ་ན་དེ་ལ་འགོད་པའི་གོ་ཆ་ཡང་ཇི་ལྟ་བུ་སྙམ་ན། ལྭ་བ་
པས་སྔགས་དང་ལྷ་རྣམས་ཐ་དད་མེད་པར་སྔགས་ཉིད་འགོད་པ་དང༌། ཡང་ན་སྔགས་རྣམས་ལས་བསྐྱེད་པའི་ལྷ་འགོད་པའི་ཚུལ་གཉིས་བཤད་དེ། པྲཛྙཱ་རཀྵི་ཏས་ཀྱང་དེ་བཞིན་དུ་བཤད་དོ། །གོ་ཆའི་ལྷའི་སྐུ་མདོག་ཕྱག་མཚན་རྣམས་ནི་སྒྲུབ་
ཐབས་ལས་ཤེས་པར་བྱའོ། །རྩ་རྒྱུད་ཀྱི་གོ་ཆའི་སྔགས་ཇི་བཞིན་དུ་ཀུན་སྤྱོད་དང་སྡོམ་འབྱུང་ལས་ཀྱང་གསུངས་ལ། ལོ་དྲིལ་གཉིས་ཀྱི་གཞུང་དུ་ཡང་དེ་བཞིན་དུ་འབྱུང་ངོ༌། །ནག་པོ་པས་བཅུ་གཉིས་པོ་རེ་རེའི་ཐོག་མར་ཨོཾ་ཡིག་སྦྱར་བ་ནི་རྡོ་རྗེ་མཁའ་འགྲོ་

ལ་བརྟེན་པའོ། །མངོན་བརྗོད་ལས། སྐུ་གསུང་ཐུགས་དམ་ཚིག་སོགས་ཀྱི་བདེ་མཆོག་རིགས་སོ་སོ་ལ་གོ་ཆ་གཉིས་ཀྱི་སྔགས་རྣམས་རྩ་རྒྱུད་དང་འདྲ་བ་དང་མི་འདྲ་བ་དུ་མ་ཞིག་བཤད་དོ། །གཉིས་པ་ནི། དཔལ་ཧེ་རུ་ཀ་མངོན་པར་བརྗོད་པ་བསྡུས་པའི་རྒྱུད་ལས་
དཔའ་བོ་དྲུག་གི་གོ་ཆའི་སྔགས་བཏུ་བའི་ལེའུ་སྟེ་དྲུག་པའོ། །འཁོར་ལོ་སྡོམ་པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་བཤད་པ་སྦས་པའི་དོན་ཀུན་གསལ་བ་ལས་ལེའུ་དྲུག་པའི་བཤད་པའོ།།  ༈  །།གསུམ་པ་རྩ་བའི་སྔགས་ཀྱི་
དབྱངས་བཏུ་བ་ལ་བཞི། ཡན་ལག་གི་དབྱངས་བཏུ་བ་དངོས། བཏུས་པའི་རྩ་སྔགས་ཀྱི་ཆེ་བ། རྩ་སྔགས་ཀྱི་ཐོག་མཐའི་ཡི་གེ་བཏུ་བ། ལེའུ་ཡི་མཚན་བསྟན་པའོ། །དང་པོ་ལ་གཉིས། རྐང་བརྒྱད་ཀྱི་དབྱངས་བཏུ་བ་དང༌། ཀ་ར་སོགས་ཀྱི་དབྱངས་བཏུ་
བའོ། །དང་པོ་ལ་གཉིས། རྐང་པ་སྔོན་མ་བཞིའི་དབྱངས་བཏུ་བ། ཕྱི་མ་བཞིའི་དབྱངས་བཏུ་བའོ། །དང་པོ་ནི། རྩ་སྔགས་ཀྱི་ལུས་བཏུས་པ་དེ་ནས་དབྱངས་ཡིག་བཅུ་གསུམ་པ་ཨོ། ལུས་བཏུས་པའི་ཡི་གེ་གཉིས་པ་མ་དང་སྦྱར་བས་མོའོ། །དབྱངས་ཡིག་
བཅུ་གཅིག་པ་ཨེ་ཡང་དག་ལྡན་པ་སྟེ་སྦྱར་བ་ཡིས། བཏུས་པའི་ཡི་གེ་དྲུག་པ་ཏ་ལ་བརྒྱན་པར་བྱའོ། །དབྱངས་ཀྱི་བཞི་པ་ཨཱི་རིང་པོ་ཉིད་ཀྱང་ནི་ཡི་གེ་བདུན་པ་ཝ་དང་སྦྱར་རོ། །དབྱངས་ཡིག་བཅུ་གཅིག་པ་ཨེ་ནི་སྔགས་བཏུ་བ་ལ་མཁས་པས་ཡི་གེ་བརྒྱད་པ་
ར་དང་སྦྱར་བར་བྱའོ། །དབྱངས་ཡིག་གཉིས་པ་ཨཱ་རིང་པོ་དང་ལྡན་པར། ཡི་གེ་དགུ་པ་ཤ་ལ་བརྒྱན་པར་བྱའོ། །དབྱངས་ཡིག་གཉིས་པ་ཨཱ་ནི་ཡི་གེ་བཅུ་གཉིས་པ་ཧ་དང་སྦྱར་རོ། །དབྱངས་ཡིག་གཉིས་པ་ཨཱ་རིང་པོ་དང་ལྡན་པར། ཀ་ནས་བགྲངས་པའི་ཡི་གེ་ཉི་ཤུ་

རྩ་གཅིག་པ་བ་གཟུང་ལ། མཁས་པས་ཡི་གེ་བཅུ་བཞི་པ་ལ་ལ་གདགས་སོ། །ཡི་གེ་ཉི་ཤུ་པ་ན་དང་དབྱངས་ཀྱི་གསུམ་པ་ཨི་ཐུང་ངུ་ཉིད་སྦྱར་ལ། ནི་དེ་ཡི་གེ་བཅོ་ལྔ་པ་ག་དང་སྦྱར་བ་སྟེ་དེ་ལ་གདགས་སོ། །དབྱངས་ཡིག་བཅོ་ལྔ་པ་ཨཾ་དང་ཡང་དག་ལྡན་པ་སྟེ་
སྦྱར་བས། ཡི་གེ་བཅུ་དྲུག་པས་མཛེས་པར་བྱའོ། །དེ་ཡང་ཨ་ཡིག་བརྗོད་པའི་དོན་ཡིན་པས་ཕྱིས་ལ་ཐིག་ལེ་དེ་ས་ལ་སྦྱིན་ནོ། །དབྱངས་ཡིག་གསུམ་པ་ཨི་ཐུང་ངུ་དང་ལྡན་པའི་ཡི་གེ་བཅུ་བདུན་པ་ན་རུ་འདོད་དོ། །དབྱངས་ཀྱི་གཉིས་པ་ཨཱ་རིང་པོ་ནི་ཡི་གེ་བཅོ་
བརྒྱད་པ་བྷ་རུ་སྦྱར་རོ། །དབྱངས་ཡིག་གཉིས་པ་ཨཱ་རིང་པོ་ནི་ཡི་གེ་ཉི་ཤུ་རྩ་གཅིག་པ་ཊར་སྦྱར་རོ། །དབྱངས་ཡིག་ལྔ་པ་ཨུ་ཐུང་ངུ་ནི་ཡི་གེ་ཉི་ཤུ་རྩ་གསུམ་པ་ཀར་སྦྱར་རོ། །དབྱངས་ཡིག་བཅུ་གསུམ་པ་ཨོ་ནི་ཡི་གེ་ཉི་ཤུ་བཞི་པ་ཊར་སྦྱར་རོ། །སྡེ་ཚན་དང་
པོ་ཀ་སྡེའི་དང་པོ་ཀ་བླངས་ནས་ནི་ཡི་གེ་ཉི་ཤུ་ལྔ་པ་ཏ་ལ་སྦྱར་བ་སྟེ་གདགས་སོ། །དབྱངས་ཡིག་གཉིས་པ་ཨཱ་རིང་པོ་དང་ལྡན་པར་ཡི་གེ་ཉི་ཤུ་རྩ་དྲུག་པ་ཊར་འགྱུར་རོ། །ཡི་གེ་ཉི་ཤུ་རྩ་བརྒྱད་པ་ད་ཉིད་ནི་དབྱངས་ཡིག་བཅོ་ལྔ་པ་ཨཾ་དང་སྦྱར་ཏེ་ཨ་ཕྱིས་ལ་ཐིག་
ལེ་ད་ལ་སྦྱིན་ནོ། །གསུམ་པ་ཊ་སྡེའི་དང་པོར་ཡང་དག་ལྡན་པའི་ཊ་ཡི་འོག་མའི་ཆ་སྟེ་འོག་ཏུ་ནི་མེ་སྟེ་ར་ཡིག་དང་བཅས་པའོ། །ཊ་ལ་ར་འདོགས་པ་དེ་བཞིན་དུ་དབྱངས་ཡིག་གཉིས་པ་ཨཱ་རིང་པོ་དང་སྦྱར་བའི་ཉི་ཤུ་རྩ་དགུ་པ་ཥའོ། །ཡི་གེ་སུམ་ཅུ་རྩ་གཅིག་
པ་ར་ནི་དབྱངས་ཡིག་གཉིས་པ་ཨཱ་རིང་པོ་དང་སྦྱར་རོ། །ཡི་གེ་སུམ་ཅུ་རྩ་གཉིས་པ་ལ་ནི་དབྱངས་ཡིག་བཅུ་གསུམ་ཨོ་དང་སྦྱར་རོ། །ཡི་གེ་སུམ་ཅུ་རྩ་གསུམ་པ་ག་ཉི་མའི་ས་བོན་ར་དང་ལྡན་པར་བྱ་སྟེ་ར་སྟའོ། །དབྱངས་ཡིག་བཞི་པ་ཨཱི་རིང་པོ་ནི་ཡི་

གེ་སུམ་ཅུ་རྩ་བཞི་པ་བྷར་ལྡན་པར་བྱ་བ་ནི། འདོད་པའི་དོན་ཀུན་སྒྲུབ་པར་བྱེད་པ་ཡིན་ནོ། །དབྱངས་ཀྱི་ལྔ་པ་ཨུ་ཐུང་ངུ་ནི་ཡི་གེ་སུམ་ཅུ་རྩ་བདུན་པ་མ་དང་ལྡན་པས་ནི་མཁའ་འགྲོ་མ་རྣམས་ཀྱི་ཐུགས་རྒྱུད་བསྐུལ་ནས་དངོས་གྲུབ་
རྣམས་སྒྲུབ་པར་བྱེད་པ་ཡིན་ནོ། །སུམ་ཅུ་རྩ་བརྒྱད་པ་ཁ་འདི་དབྱངས་ཡིག་གཉིས་པ་ཨཱ་རིང་པོ་དང་སྦྱར་རོ། །དཔའ་བོ་དང་དཔའ་མོའི་ལྷ་རྣམས་སྒྲུབ་པའི་རྒྱུ་ནི། སྔགས་ཀྱི་ཡི་གེ་འདི་ཉིད་ཡིན་པར་ཐེ་ཚོམ་མེད་དོ། །གཉིས་པ་ནི། སྔར་བཏུས་པའི་ཡི་གེ་
བཞི་བཅུ་རྩ་གཉིས་པ་སའི་འོག་གི་ཆར་ནི་སྒྲུབ་པ་པོས་མེ་སྟེ་ར་དང་སྦྱར་ལ་ར་སྟར་བྱའོ། །བཞི་བཅུ་གསུམ་པ་བྷ་ནི་དབྱངས་ཡིག་ལྔ་པ་ཨུ་ཐུང་ངུ་དང་སྦྱར་རོ། །ཡི་གེ་བཞི་བཅུ་ལྔ་པ་བྷ་ནི་དབྱངས་ཡིག་གཉིས་པ་ཨཱ་རིང་པོ་དང་སྦྱར་རོ། །དབྱངས་ཡིག་ལྔ་
པ་ཨུ་ཐུང་ངུ་ནི་བཞི་བཅུ་རྩ་དྲུག་པ་ས་དང་ལྡན་པར་བྱ་སྟེ། དཔའ་བོ་ཐམས་ཅད་རབ་ཏུ་མཆོད་པ་ཡིན་ནོ། །བཞི་བཅུ་རྩ་བདུན་པ་ར་ནི་དབྱངས་ཡིག་གཉིས་པ་ཨཱ་རིང་པོ་དང་སྦྱར་རོ། །སྔགས་འདི་དག་ནི་རྡོ་རྗེ་སེམས་དཔའ་མཆོག་གི་ངོ་བོ་ཡིན་ཏེ།
སྔགས་དང་ལྷ་ཐ་མི་དད་པའི་ཕྱིར་རོ། །ཡི་གེ་ལྔ་བཅུ་རྩ་གཅིག་པ་ཤ་དབྱངས་ཡིག་ལྔ་པ་ཨུ་ཐུང་ངུས་མཛེས་པ་མཆོག་ནི་ཡིན་པར་འདོད་དོ། །ལྔ་བཅུ་རྩ་གཉིས་པ་པ་དབྱངས་ཡིག་གཉིས་པ་ཨཱ་རིང་པོ་དང་སྦྱར་བ་ནི་ལྷ་རྣམས་ཞེས་སོགས་སྔར་
བཞིན་བཤད་དོ། །ང་གསུམ་པ་ཤའང་དབྱངས་བཅུ་གསུམ་པ་ཨོ་དང་སྦྱར་རོ། །ཡི་གེ་བཅུ་དྲུག་པ་ཤ་དབྱངས་ཡིག་དྲུག་པ་ཨཱུ་རིང་པོ་དང་སྦྱར་བ་ནི་དགྲ་རྣམས་ངེས་པར་གཅོད་པར་བྱེད་པ་ཡིན་ནོ། །ཨན་ཏསྠ་ཡི་བཞི་པ་ཝ་དང་དབྱངས་ཡིག་

གཉིས་པ་སྦྱར་བ་ནི་ཝཱ་རིང་པོའོ། །དེ་བཞིན་དུ་དབྱངས་ཡིག་བཅོ་ལྔ་པ་ཨཾ་དང་སྦྱར་བ་ནི་སྔར་ལྟར་ཏེ། དངོས་གྲུབ་ཐམས་ཅད་སྒྲུབ་པར་བྱེད་པ་ཡིན་ནོ། །ཡི་གེ་ལྔ་བཅུ་རྩ་དགུ་པ་ཊར་འགྱུར་བ་ནི་ཊའི་འོག་ཏུ་ཝ་སྟ་རིང་པོ་བྱ། ཐིག་ལེ་ཊའི་མགོར་
བྱིན་པས་ཊཱཾ་ཞེས་པའོ། །ཡི་གེ་དྲུག་ཅུ་རྩ་གཅིག་པ་དྷ། དབྱངས་ཡིག་གཉིས་པ་ཨཱ་རིང་པོ་དང་སྦྱར་རོ། །སྔགས་འདི་ཉིད་ནི་མཆོག་ཡིན་པར་བཤད་དོ། །ཡི་གེ་རེ་གཉིས་པར་དབྱངས་ཡིག་གསུམ་པ་ཨི་ཐུང་བ་དང་སྦྱར་བ་ནི་མཁའ་འགྲོ་མ་ཡི་རིག་
པའི་མཆོག་ཏུ་འདོད་དོ། །ཡི་གེ་རེ་གསུམ་པ་ཎ། དབྱངས་ཡིག་བཅུ་གཅིག་པ་ཨེ་དང་ལྡན་པའི་མཛེས་པའི་ཡི་གེ་ནི་ཀུན་གྱི་མཆོག་གོ། དེ་བཞིན་དུ་ཡི་གེ་རེ་ལྔ་པ་གྷ། རྡོ་རྗེ་སེམས་དཔའ་རས་ཕྱེ་བ་སྟེ་ར་སྟར་བྱས་པའི་ས་བོན་འདི་ནི་ལྷ་རྫས་ཏེ་བདུད་རྩིའི་
མཆོག་དང༌། འཇིག་རྟེན་པའི་དངོས་གྲུབ་སྦྱིན་པ་དང༌། ཐར་པ་ཆེན་པོ་སྦྱིན་པའོ། །འདིར་ལོ་ཆེན་གྱི་རྩ་རྒྱུད་ཀྱི་འགྱུར་ལ་རེ་བཞི་པ་རྡོར་སེམས་ཀྱིས་ཕྱེ་བ་དང༌། དབྱངས་ཡིག་གཉིས་པར་ལྡན་པར་འབྱུང་ལ། མལ་གྱི་འགྱུར་ལ་རེ་བཞི་པ་དབྱངས་ཡིག་
གཉིས་པ་དང་སྦྱར་བ་ཡོད་ཅིང༌། རྡོར་སེམས་ཀྱིས་ཕྱེ་བ་མེད། མར་དོའི་འགྱུར་གཉིས་ཀ་ལ་རེ་བཞི་པ་ལ་བཤད་པ་མེད་དོ། །དེ་ལྟར་མི་མཐུན་ཀྱང་མལ་གྱི་ལྟར་ལེགས་པ་འདྲའོ། །མངོན་བརྗོད་རྣམས་དང༌། ལོ་ཆེན་གྱི་འགྱུར་ལས་རེ་བཞི་པ་རྡོར་སེམས་
ཀྱིས་ཕྱེ་བ་དང༌། རེ་ལྔ་པ་དབྱངས་གསུམ་པ་དང་སྦྱོར་བ་མ་དག་ལ། རེ་བཞི་པ་དབྱངས་གཉིས་པ་དང་སྦྱོར་བ་དག་པ་འདྲའོ། །རེ་དྲུག་པ་ཛ་དབྱངས་གསུམ་པ་ཨི་དང་སྦྱར་རོ། །སྔར་དེ་དག་ནི་བྱ་བ་ཀུན་ལ་གྲུབ་པ་སྦྱིན་པ་དེ་ལྟར་དེ་བཞིན་གཤེགས་པས་གསུངས་སོ། །

ཡི་གེ་རེ་བདུན་པ་ན་དབྱངས་ཀྱི་གཉིས་པ་ཨཱ་རིང་པོ་དང་ལྡན་པ་སྟེ་སྦྱར་བ་ནི་རྣལ་འབྱོར་མ་ཡི་དགོངས་པ་ཀུན་སྐོང་བ་འདི་ཉིད་ཡིན་པར་ཐེ་ཚོམ་མེད་དོ། །རེ་བརྒྱད་པ་མ་དེར་ནི་བ་སྦྱར་ཏེ། ས་བོན་གྱི་ཡི་གེ་མ་འདི་ཡི་འོག་གི་ཆར་ནི་བཏགས་པ་སྟེ་
གདགས་པར་བྱའོ། །ཡི་གེ་དོན་གཅིག་པ་ར་ལ་དབྱངས་ཡིག་གཉིས་པ་ཨཱ་སྦྱར་རོ། །ཡི་གེ་ཀུན་ལ་མཛེས་པ་ནི་དེ་མ་ཐག་པ་འདི་ཉིད་ཡིན་པར་ཐེ་ཚོམ་མེད་དོ། །དོན་བཞི་པ་ཧ་ནི་དབྱངས་ཡིག་གཉིས་པར་སྦྱར་བ་དག་གདོད་ནས་དངོས་གྲུབ་སྒྲུབ་པར་བྱེད་པ་
ཡིན་པར་དེ་བཞིན་གཤེགས་པའི་ཞལ་ནས་གསུངས་སོ། །དོན་ལྔ་པ་དྷ་མ་མོ་སྟེ་དབྱངས་ཀྱི་དྲུག་པ་ཨཱུ་དང་ལྡན་པ་འདི་ནི་བྱ་བ་སྒྲུབ་པ་ཀུན་ལ་རྣལ་འབྱོར་རབ་མཆོག་དམ་པ་ཡིན་ནོ། །དོན་དྲུག་པ་ནི་མའོ། །ཡི་གེ་བ་མ་དེའི་འོག་ཏུ་སྦྱར་ལ། ཉི་མ་སྟེ་ར་
ཡིས་ནི་དབྱེ་བ་སྟེ་པ་དེ་ལ་གདགས་སོ། །དབྱངས་ཡིག་གཉིས་པ་ཨཱ་རིང་པོ་དང་ལྡན་པའི་མེའི་ས་བོན་དེ་ལས་གཞན་པའི་མཆོག་ཏུ་མཛེས་པ་ཡོད་པ་མིན་ནོ། །མར་དོའི་འགྱུར་གཞན་ལས། ཡི་གེ་བ་ནི་དེ་སྦྱར་བྱ། ཞེས་འབྱུང་ངོ༌། །ཡི་གེ་དོན་བདུན་པ་ནའོ། །
ན་དེར་ནི་འོག་ཏུ་དྷ་དང་སྦྱར་བར་བྱའོ། །ས་བོན་གྱི་སྔགས་འདི་ནི་ལྷ་རྫས་ཀྱི་མཆོག་མཁའ་འགྲོ་མ་ཡི་མཛེས་པར་འདོད་དོ། །ཡི་གེ་དོན་བརྒྱད་པ་ཀ་ནི་དབྱངས་ཡིག་གཉིས་པ་དང་སྦྱར་བའི་ས་བོན་འདི་ནི་མཆོག་ཏུ་བཟང་པོ་དངོས་གྲུབ་ཀྱི་རྒྱུའི་མཆོག་ནི་
ཡིན་པར་འདོད་དོ། །ཡི་གེ་གྱ་གཅིག་པ་པ་ནི་དབྱངས་ཀྱི་བཞི་པ་ཨཱི། དེའི་མཐའ་ཨུ་ཡིས་ཁྱད་པར་དུ་བྱེད་པས་པུའོ། །འདི་ནི་གདོད་མ་ནས་དངོས་གྲུབ་སྒྲུབ་པར་བྱེད་པ་ཡིན་ཏེ། དངོས་གྲུབ་ཀུན་ལ་འཇུག་པར་བྱེད་པའོ། །ཡི་གེ་གྱ་གཉིས་པ་ཥ། དབྱངས་ཀྱི་

གཉིས་པ་ཨཱ་རིང་པོར་དང་སྦྱར་བས་ཥཱའོ། །འགྱུར་གཞན་ལ་དེ་ཡན་ཆད་ལས་དབྱངས་ཐུ་བ་མེད་ཀྱང༌། ལོ་ཙཱ་བ་གཉིས་འདུས་ཀྱི་འགྱུར་དང་མངོན་བརྗོད་ལས་ཀ་ར་སོགས་ཀྱི་དབྱངས་ཐུ་བ་ཡང་བཤད་པས། འདིར་དེ་ལྟར་བཤད་པར་བྱའོ།། །གཉིས་པ་ལ་གསུམ།
བརྒྱད་ཚན་དང་པོའི་དབྱངས་ཐུ་བ། བརྒྱད་ཚན་བར་པའི་དབྱངས་ཐུ་བ། བརྒྱད་ཚན་ཐ་མའི་དབྱངས་བཏུ་བའོ། །དང་པོ་ནི། རྐང་བརྒྱད་ཀྱི་ལུས་བཏུས་པ་དབྱངས་དང་སྦྱར་བ་དེ་བཞིན་དུ་ཀ་ར་སོགས་ཀྱི་ལུས་བཏུས་པ་ཡང་དབྱངས་དང་སྦྱར་རོ། །མ་མོ་སྟེ་
དབྱངས་རྣམས་ལས་ལྔ་པ་ཨུ་ཐུང་ངུ་བཏུས་པའི་ཡི་གེ་བརྒྱད་ཅུ་རྩ་བརྒྱད་པ་ཀ་ལ་སྦྱར་བས་ཀུའོ། །འདིར་མ་མོ་ཞེས་པ་རྣམས་དབྱངས་ལ་བྱའོ། །རྐང་བརྒྱད་ཀྱི་ལུས་བཏུས་པའི་ཡི་གེའི་སྟེང་དུ་ཀ་ར་ཀ་ར་བསྣན་པའི་དབང་དུ་མཛད་ནས་འདིར་གྱ་བརྒྱད་པ་
ཞེས་གསུངས་སོ། །མ་མོ་རྣམས་ལས་ལྔ་པ་ཨུ་ཉིད་ཡི་གེ་གྱ་དགུ་པར་ལ་སྦྱར་རོ། །དེ་བཞིན་དུ་མ་མོ་རྣམས་ལས་ལྔ་པ་ཨུ་ཉིད་ཡི་གེ་དགུ་བཅུ་པ་ཀ་ལ་སྦྱར་རོ། །མ་མོའི་ལྔ་པ་ཨུ་ཡི་གེ་གོ་གཅིག་པ་ར་དང་སྦྱར་རོ། །མ་མོ་རྣམས་ཀྱི་གཉིས་པ་ཨཱ་ནི་ཡི་གེ་
གོ་དྲུག་པ་ཏྲ་དང་སྦྱར། ཡང་དབྱངས་ཀྱི་གཉིས་པ་དང་ཡི་གེ་གོ་དགུ་པ་ཏྲ་གཉིས་སྦྱར་བའི་ཏཱ་ས་ཡ་ནི་གདུག་པ་རྣམས་སྐྲག་པར་བྱེད་ཅིང༌། སྔགས་པ་རྣམས་ལ་བདེ་བ་འབྱུང་བར་བྱེད་པའོ། །མངོན་བརྗོད་རྣམས་ལས། མ་མོ་ཀུན་གྱི་བདེ་བའི་གནས། ཞེས་
འབྱུང་ངོ༌། །དེ་ལྟར་ན་ཏྲཱ་ས་ཕྱི་མའི་ས་ནི་ཡི་གེ་བརྒྱ་པའོ། །ཡི་གེ་བརྒྱ་རྫོགས་ནས་སླར་ཡང་གཅིག་ནས་འདྲེན་པ་ལ་ཡ་ཡིག་གཅིག་ཏུ་བྱའོ། །དབྱངས་རྣམས་ཀྱི་བཅུ་གསུམ་པ་ཨོ་ནི་ཡ་ནས་བགྲངས་པའི་ཡི་གེ་གཉིས་པ་ཀྵ་དང་ལྡན་པར་བྱའོ། །དབྱངས་ལས་

བཅུ་གསུམ་པ་ཨོ་ནི་ཡ་ནས་བགྲངས་པའི་ལྔ་པ་ཀྵ་ཕྱི་མ་དང་ལྡན་པ་ནི། ཀྵ་ཡང་ཀ་ར་ཞེས་གདུག་པ་རྣམས་ནི་ཟད་པར་བྱེད་ཅིང༌། མཁའ་འགྲོ་མ་རྣམས་ཀྱི་བདེ་བ་འབབ་པའི་གནས་སོ། །མ་མོ་རྣམས་ཀྱི་བདེ་བ་ཡང་དེ་བཞིན་ནོ། །དབྱངས་
རྣམས་ལས་བཅུ་བཞི་པ་ཨཽ། ཡི་གེ་བརྒྱད་པ་ཧྲ་དང་ལྡན་པར་བྱ་ལ། དེ་ཉིད་དབྱངས་ཀྱི་བཅོ་ལྔ་པ་ཨཾ་གི་ཨ་ཕྱིས་ནས་ཐིག་ལེའི་གདན་དུ་བྱས་པའོ། །དབྱངས་ལས་བཅུ་བཞི་པ་ཨཽ་ནི། ཡི་གེ་དགུ་པ་ཧྲར་ལྡན་པའི་སྤྱི་བོར་ཐིག་ལེས་མཚན་པ་ནི་སྒྲུབ་པ་པོ་ལ་
མཁའ་འགྲོ་མ་རྣམས་ཁྱད་པར་དུ་དགའ་བར་བྱེད་པའོ། །དབྱངས་ལས་བཅུ་གཅིག་པ་ཨེ། ཡི་གེ་བཅུ་གཉིས་པ་དང་ལྡན་ཞིང་སྤྱི་བོར་ཐིག་ལེས་མཚན་པས་ཕཻཾ་སྟེ་ཕཻཾ་གཉིས་པ་ཡང་དེ་བཞིན་ནོ། །གཉིས་པ་ནི། །དབྱངས་རྣམས་ལས་ལྔ་པ་ཨུ། ཡི་གེ་སོ་གཉིས་
པ་རར་ལྡན་ནོ། །ར་སོགས་གཉིས་པར་འཇོག་པ་ནི་ཕཊ་གཉིས་ཀྱི་ཕ་དང་ཊ་སོ་སོར་བགྲངས་པ་ཡིན་གསུང་ངོ༌། །དབྱངས་གསུམ་པ་ཨི། ཡི་གེ་སོ་གསུམ་པ་དྷར་ལྡན་པས་དྷིའོ། །དབྱངས་ཀྱི་གཉིས་པ་ཨཱ། ཡི་གེ་སོ་བཞི་པ་རར་ལྡན་པ་དང༌། དབྱངས་ཀྱི་
གཉིས་པ་སོ་དྲུག་པ་མར་ལྡན་པ་དང༌། ཐོག་མ་དབྱངས་སྡེའི་གཉིས་པར་ལྡན་པའི་ཡི་གེ་སོ་བདུན་པ་ལ་དང༌། དབྱངས་ལས་གསུམ་པ་ཨི་དང་ལྡན་པའི་ཡི་གེ་བཞི་བཅུ་པ་བ་དང༌། མ་མོ་བཅུ་གཅིག་པ་ཨེ་དང་ལྡན་པའི་ཡི་གེ་ཞེ་གཅིག་པ་ན་དང༌། དབྱངས་
ལས་གསུམ་པ་ཨི། ཡི་གེ་ཞེ་གཉིས་པ་གྲར་ལྡན་ཞེས་པ་དང༌། དབྱངས་གསུམ་པ་ཞེ་བཞི་པར་ལྡན་ཞེས་པ་གཉིས་རྒྱ་གར་གྱི་དཔེ་མ་དག་པ་ལས་བསྒྱུར་བ་སྟེ། མངོན་བརྗོད་ལས། དབྱངས་ཀྱི་ཡི་གེ་བདུན་པ་ནི། །ཡི་གེ་བཞི་བཅུ་གཉིས་པར་སྦྱར། །

དབྱངས་ཀྱི་བདུན་པ་ཉིད་དང་ནི། །ཡི་གེ་བཞི་བཅུ་བཞི་པར་སྦྱར། ཞེས་པ་དག་སྟེ། དབྱངས་ཀྱི་བདུན་པ་རྀ། ཡི་གེ་བཞི་བཅུ་པ་ག་ལ་སྦྱར་ལ་ར་ཕྱི། གྲྀ་ཞེས་པ་དག་སྟེ། སྡོམ་འབྱུང་སོགས་ནས་ཀྱང་དེ་བཞིན་དུ་བཏུས་པའི་ཕྱིར་རོ། ཞེས་གསུང་པ་ནི་རང་གིས་
སྔར་ལུས་ཐུ་བའི་སྐབས་སུ་ག་ཡིག་ར་དང་སྦྱར་བ་དང་འགལ་ཞིང༌། འབྲོག་མི་དང་ཁྱུང་པོ་སོགས་ཀྱི་བསྒྱུར་བའི་མངོན་བརྗོད་མང་པོ་ལས་ཀྱང༌། ལུས་ཐུ་བའི་སྐབས་སུ་ག་ཡིག་གཉིས་ར་དང་སྦྱར་སྣང་ལ། རྩ་རྒྱུད་ཀྱི་ལེའུ་སུམ་ཅུ་པ་ལས་ཀྱང་ག་ར་དང་སྦྱར་
ནས་ཨི་ཡིག་བྱིན་འདུག་ཅིང༌། འགྲེལ་པ་རྣམས་ལས་ཀྱང་དེ་དང་མཐུན་པར་འཆད་པར་འདུག་པས། རྩ་རྒྱུད་དུ་གྲ་གཉིས་ལ་ཨི་སྟེར་བ་དག་པ་ཡིན་གྱི། རྀ་སྟེར་བ་དག་པ་མིན་ནོ། །དེས་ན། དབྱངས་ཀྱི་ཡི་གེ་བདུན་པ་ནི། ཞེས་སོགས་མངོན་བརྗོད་ལ་ཡོད་ན། 
རྒྱུད་དེར་ལུས་ཐུ་བའི་སྐབས་སུ་ཇི་ལྟར་ཡོད་བརྟག་དགོས་སོ། །མངོན་བརྗོད་མང་པོ་ལས་དབྱངས་ཀྱི་གཉིས་པ་ཡི་གེ་ཞེ་གཉིས་པ་དང་སྦྱར། ཞེས་པ་ནི་ལོ་ཙཱ་བ་གཉིས་འདུས་ཀྱི་འགྱུར་ལས། དབྱངས་ཀྱི་གསུམ་པར་འབྱུང་བ་དག་གོ། སྤྱིར་ན་སྡོམ་འབྱུང་
ནས་ག་རྀ་དང་སྦྱར་བ་ཡང་བཏུས་འདུག་པས་ཚུལ་གཉིས་ཡོད་པ་ཤེས་པར་བྱའོ། །མ་མོ་ལས་ནི་གཉིས་པ་ཉིད་ཡི་གེ་ཞེ་བརྒྱད་པ་པར་ལྡན་པ་དང༌། དབྱངས་གཉིས་པ་ཡི་གེ་ཞེ་དགུ་པ་ཏར་ལྡན་པ་དང༌། མ་མོའི་ལྔ་པ་ཨུ། ཡི་གེ་ང་གསུམ་པ་བྷར་ལྡན་པ་དང༌། ཡི་
གེ་ང་བཞི་པ་ཛ། ཐིག་ལེ་ཀྱང་ནི་རྣམ་པར་བརྒྱན་པའོ། །ཡི་གེ་ང་ལྔ་པ་ག་ལ་སྤྱི་བོར་ཐིག་ལེས་མཚན་པ་ལ། དབྱངས་ཀྱི་གཉིས་པ་ཨ་སྦྱར་བ་དང༌། ཡི་གེ་ང་བདུན་པ་རྦ་སྤྱི་བོར་ཐིག་ལེས་མནན་པ་དབྱངས་ཀྱི་གཉིས་པ་དང་སྦྱར་བ་དང༌། ཡི་གེ་ང་བརྒྱད་པ་བ་ནི་

མ་མོའི་གཉིས་པ་དང་སྦྱར་བ་དང༌། མ་མོ་གཉིས་པ་ཨཱ་ཉིད་ནི་ཡི་གེ་དྲུག་ཅུ་རྩ་ལྔ་པ་ཨ་ལ་སྦྱར་རོ། །མ་མོའི་གཉིས་པ་རེ་བརྒྱད་པ་ཨར་ལྡན་པ་ནི། དངོས་གྲུབ་ཐམས་ཅད་འགུགས་པར་བྱེད་ཅིང༌། སྒྲུབ་པ་པོ་རྣམས་ལ་དཔལ་ཏེ་ཕུན་ཚོགས་སྦྱིན་
པའོ། །མ་མོའི་བཞི་པ་ཨཱི་ཉིད་ཡི་གེ་དོན་གཅིག་པ་ཧྲ་ལ་ལྡན་ཞིང༌། ཐིག་ལེས་ཀྱང་ནི་རྣམ་པར་བརྒྱན་ནོ། །མ་མོའི་བཞི་པ་ཨཱི་ཡི་གེ་དོན་གཉིས་པ་ཧྲ་ལ་ལྡན་པའི་མགོར་ཐིག་ལེ་ཡིས་ནི་མཉམ་པར་མནན་པ་ནི། སེམས་ཅན་ཐམས་ཅད་དབང་དུ་
བྱེད་པའོ། །དབྱངས་ཀྱི་བཅུ་བཞི་པ་ཨཽ་དང་ངེས་པར་ལྡན་པའི་ཡི་གེ་དོན་གསུམ་པ་ཛྞཽའོ། །མ་མོའི་བཅུ་བཞི་པ་ཨཽ་ཡི་གེ་དོན་བཞི་པ་ཛྞར་ལྡན་པ་སྟེ་སྦྱར་བས་ཛྞཽའོ། །ཧྲི་ཧྲིལ་ཐིག་ལེས་བརྒྱན་པ་དེ་བཞིན་དུ། ཛྞཽ་གཉིས་ལ་ཡང་ཐིག་ལེས་བརྒྱན་
ནོ། །གསུམ་པ་ནི། དབྱངས་ཀྱི་གཉིས་པ་ཨཱ། ཡི་གེ་དོན་ལྔ་པ་ཀྵྨར་ལྡན་པ་སཀྵྨཱའོ། །འདིར་ལོ་ཙཱ་བ་གཉིས་འདུས་ཀྱི་འགྱུར་ལཀྵྨཱིའི་ཐིག་ལེ་དང༌། དོན་དྲུག་པ་དང་དོན་བདུན་པ་ཆད་ཅིང༌། མ་མོ་ལས་ནི་གཉིས་པ་ཉིད། །ཡི་གེ་བདུན་ཅུ་བརྒྱད་པར་ལྡན། །
སྟེང་དུ་ཐིག་ལེས་མཚན་པའོ། ཞེས་པ་ལ་མངོན་བརྗོད་འབྲོག་འགྱུར་ལས། ཡི་གེ་བདུན་ཅུ་ལྔ་དང་སྦྱར། །ཐིག་ལེས་ཀྱང་ནི་རྣམ་པར་བརྒྱན། ཕྱི་མོ་ཡི་ནི་གཉིས་པ་ཡང༌། །ཡི་གེ་བདུན་ཅུ་དྲུག་དང་སྦྱར། །ཐིག་ལེ་གཉིས་ཀྱིས་ཡང་དག་བརྒྱན། །ཕྱི་
མོ་ཡི་ནི་གཉིས་པ་ཡང༌། །ཡི་གེ་བདུན་ཅུ་བདུན་དང་སྦྱར། །མ་མོའི་བཞི་པ་ཉིད་དང་ནི། །ཡི་གེ་བདུན་ཅུ་བརྒྱད་དང་སྦྱར། །ཐིག་ལེས་མགོ་ལ་མནན་པར་བྱ། །དབྱངས་ཡིག་བཞི་པ་དག་ཀྱང་ནི། །ཡི་གེ་བདུན་ཅུ་དགུ་དང་སྦྱར། །ཐིག་ལེ་སྒྲ་ཡིས་

བསྐྱེད་པ་སྟེ། །ཐིག་ལེས་ཀྱང་ནི་རྣམ་པར་བརྒྱན། ཞེས་འབྱུང་ངོ༌། །དེའི་རྐང་པ་གཉིས་པས་ཀྵ་སྔ་མའི་ཐིག་ལེ་བསྟན། ཕྱི་མོ་གཉིས་པ་དོན་དྲུག་པ་དང་སྦྱར་ཞེས་པས་ཀྵ་གཉིས་པ་བསྟན་ཏེ། ཀྱང་གྱི་སྒྲས་ཕྱི་མ་ལ་ཡང་ཐིག་ལེས་བརྒྱན་པར་སྟོན་ནོ། །དབྱངས་ཀྱི་
གཉིས་པ་དོན་བདུན་པ་དང་སྦྱར་ཞེས་པས་ཧཱ་བསྟན་ཏེ། དེ་ལ་ཐིག་ལེ་གཉིས་ཀྱིས་བརྒྱན་པར་བསྟན་པས་ཧཱཾ་གཉིས་སུ་འགྱུར་རོ། །མ་མོ་བཞི་པ་དང་སྦྱར་བའི་དོན་བརྒྱད་པ་དང༌། དོན་དགུ་པ་གཉིས་ཀྱི་སྔ་མ་ལ་ཐིག་ལེས་མནན་པས་ཧཱིཾ་སྔ་མ་དང༌། ཕྱི་མ་ལ་ཐིག་ལེས་བརྒྱན་
པས་ཧཱིཾ་ཕྱི་མའོ། །ཐིག་ལེ་སྒྲ་ཡིས་བསྐྱེད་པ་ནི། །ཐིག་ལེ་ཡིས་སྒྲ་ནཱ་ད་བསྐྱེད་པའི་དོན་ཏེ། ཐིག་ལེ་ནཱ་ད་དང་ལྡན་པར་བྱའོ། །དབྱངས་རྣམས་ལས་དྲུག་པ་ཨཱུ་ཉིད། རྟའི་རྒྱལ་པོ་དོན་གྲུབ་པ་ལ་བཤད་པ་མང་ཞིང༌། སྐྱེད་པ་ནི་དེའི་ས་བོན་ཧ་ལ་བཤད་པ་མང་བས་ཧ་དེ་
ལ་སྦྱར་ལ། སྟེང་དུ་ཐིག་ལེ་དང་ནཱ་དས་བརྒྱན་པས་ཧཱུཾ་སྟེ་འདི་ལ་གཉིས་སུ་བྱས་པས་བརྒྱད་ཅུ་པ་དང༌། གྱ་གཅིག་པའོ། །སྔར་འདིའི་ལུས་ཐུ་བའི་སྐབས་སུ། ལྔ་པའི་བདག་ཉིད་ཡོངས་བཏུས་ལ། ཞེས་ཐུ་ཚུལ་མི་གསལ་བ་འདིར་གསལ་བར་མཛད་
ཅིང༌། ཡང་ནི་དེ་ལ་གཉིས་པར་ངེས། ཞེས་གསུངས་པས་འདིར་ཧཱུཾ་གཉིས་བྱ་དགོས་སོ། །འདིར་ཧཱུཾ་ཐུ་བ་མངོན་བརྗོད་རྣམས་ལ་ཆད་ཀྱང༌། གཉིས་འདུས་ཀྱི་འགྱུར་ལ་འབྱུང་བ་ལེགས་སོ། །དབྱངས་ཀྱི་གསུམ་པ་ཨི། ཀ་ལ་ནས་དྷ་ལའི་བར་གྱི་
ཡི་གེ་བཅུ་དྲུག་ལ་ལྡན་པ་སྟེ་སྦྱར་བས་ཀི་ལི་སོགས་སུ་འགྱུར་རོ། །དེ་ལྟར་ན་ལུས་ཀྱི་ཡི་གེའི་གྲངས་ནི་བརྒྱའི་སྟེང་དུ། དགུ་བཅུ་རྩ་བརྒྱད་དུ་གཉིས་འདུས་ཀྱི་འགྱུར་ལས་འབྱུང་ངོ༌། །མངོན་བརྗོད་རྣམས་ལས་གོ་བདུན་དུ་འབྱུང་བ་ལྟར་ན། ཧཱཾ་

གཅིག་ཆད་པར་འགྱུར་བས་གོ་བརྒྱད་དུ་བྱ་ལ། དོན་བདུན་པའི་སྔོན་དང་རྗེས་གཉིས་ཀར་ཧཱཾ་གཉིས་པ་འོང་ས་མི་འདུག་པས། དོན་བདུན་པའི་སྐབས་སུ་ཧཱཾ་གཉིས་ཀ་ཡོད་པ་སྔར་བཤད་པ་ལྟར་བྱ་དགོས་པར་མངོན་ནོ། །མ་མོ་རྣམས་
ལས་ལྔ་པ་ཉིད། ཅེས་པ་ནས། དགུ་བཅུ་དང་ནི་རྩ་བརྒྱད་པའོ། ཞེས་པའི་བར་ལོ་ཙཱ་བ་གཉིས་འདུས་ཀྱི་འགྱུར་ལ་འབྱུང་བ་ནི། སྐབས་འདིར་བཤད་པའི་ཆེད་དུ་བྲིས་ཀྱི་མར་དོ་རྐྱང་པའི་འགྱུར་ལ་དཀྱུས་ལ་གཞུག་པར་མི་བྱའོ། །དེ་ལྟར་དབྱངས་
གསལ་གྱི་སྒོ་ནས་བཏུས་པ་འདི་ནི། རེའུ་མིག་དག་ལས་བཏུས་པ་དཔལ་ཧེ་རུ་ཀ་མགོན་པོའི་རྩ་བའི་སྔགས་མཆོག་ཏུ་ཤེས་པར་བྱའོ། །རེའུ་མིག་གི་སྐད་དོད་བཀོད་པ་ལ་ཡང་འཇུག་ཅེས་གསུང་པས། བཏུ་གཞི་ལ་དབྱངས་གསལ་བཀོད་པ་
ལས་བཏུས་པའི་དོན་ནོ། །གཉིས་པ་ནི། རྩ་བའི་སྔགས་རྒྱས་པ་འདི་ནི་འདས་མ་འདས་ཀྱི་དངོས་གྲུབ་ཀུན་འགྲུབ་པའི་གནས་སམ་གཞི་ཡིན་ཞིང༌། བརྗོད་པ་ཙམ་གྱིས་འཇིགས་པ་རྣམས་ཀྱང་འཇིགས་པར་བྱེད་པའི་མཁའ་འགྲོ་མ་ཐམས་
ཅད་ཀྱི་སྙིང་འཇོམས་པ་སྟེ་སྐྲག་པར་བྱེད་པ་ཡིན་ནོ། །སྐལ་ལྡན་ནི་སྙིང་འཇོམས་པ་སྟེ་སྙིང་འདྲེན་ཞིང༌རང་གི་དབང་དུ་བྱེད་པར་སྒྲུབ་པ་ཡིན་ནོ། །ཞེས་བཞེད་དོ། །དཔལ་ལྡན་ཁྲག་འཐུང་གི་ལྟ་རིག་པའི་རྒྱལ་པོའི་སྔགས་འདི་ནི་ཀླགས་པ་ཙམ་གྱིས་
འགྲུབ་པ་འདོད་པའི་དོན་ཡོད་པར་བྱེད་པའོ། །གསུམ་པ་ནི། ཡི་གེ་ཨོཾ་ནི་རྩ་སྔགས་ཀྱི་དང་པོར་སྦྱར་ཏེ། ཧཱུཾ་ཧཱུཾ་ཕཊ་ནི་དེའི་མཐའ་མར་སྦྱར་བ་ནི་རྩ་སྔགས་ཏེ། སྔགས་འདི་ནི་དངོས་གྲུབ་ཐམས་ཅད་སྒྲུབ་པར་བྱེད་པ་ཡིན་ནོ། །ཧཱུཾ་གཉིས་ནི་རིང་པོ་

ཡིན་པར་བཤད་དོ། །བཞི་པ་ནི། དཔལ་ཧེ་རུ་ཀ་མངོན་པར་བརྗོད་པ་བསྡུས་པའི་རྒྱུད་ལས། རྩ་པའི་སྔགས་ཀྱི་དབྱངས་བཏུ་བའི་ཆོ་ག་སྟེ་བྱ་ཐབས་ཀྱི་ལེའུ་སྟེ་བདུན་པའོ། །འཁོར་ལོ་སྡོམ་པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་བཤད་པ་སྦས་
པའི་དོན་ཀུན་གསལ་བ་ལས་ལེའུ་བདུན་པའི་བཤད་པའོ།།  ༈   །།བཞི་པ་གོ་བཟློག་པའི་སྙིང་པོ་དང་དཔའ་མོའི་གོ་ཆའི་སྔགས་བཏུ་བ་ལ་བཞི། སྙིང་པོའི་སྔགས་དང༌། གོ་ཆའི་སྔགས་རིན་ཆེན་བཞི་དང་བཅས་པ་དང༌། སྔགས་ཀྱི་རྗེས་གནང་
བྱ་ཚུལ། ལེའུ་ཡི་མཚན་ནོ། །དང་པོ་ནི། རྩ་སྔགས་ཀྱི་དབྱངས་བཏུས་པ་དེ་ནས་སྙིང་པོ་དང་གོ་ཆའི་སྔགས་བཏུ་བ་སྟོན་ནོ། །ཧེ་རུ་ཀ་རང་གི་བདག་ཉིད་ཀྱི་སྔགས་རྣམས་དཔའ་བོ་ཉེར་བཞི་པོ་ཐམས་ཅད་དང་མཉམ་པར་སྦྱོར་བའི་མཁའ་འགྲོ་མ་ཉེར་
བཞི་ཡི་དྲ་བ་སྟེ་ཚོགས་ཀྱི་རང་བཞིན་ནོ། །དེ་ཐམས་ཅད་སྡོམ་པར་བྱེད་པ་ནི་འཁོར་ལོ་བདེ་མཆོག་ཡིན་པར་འདོད་དོ། །ཌཱ་ཀི་ནི་ཛཱ་ལ་སཾ་བ་ར་དང་ཧེ་རུ་ཀཾ་གི་དོན་ནོ། །དེ་འདྲ་བའི་སྔགས་ནི་ཧཱ་སྭཱ་ཞེས་སོགས་ཏེ་གོ་རིམ་བཞིན་བཤད་པ་ནི། འདིའི་
སྔགས་བཏུ་བར་ཡང་བཤད་དོ། །ཨོཾ་ཤྲཱི་བཛྲ་ཧེ་ཧེ་རུ་རུ་ཀཾ་ཧཱུཾ་ཧཱུཾ་ཕཊ་ཌཱ་ཀི་ནི་ཛཱ་ལ་སཾ་བ་རཾ་སྭཱ་ཧཱ་ཞེས་པའོ། །འདི་ལ་ཡི་གེ་ཉེར་གཉིས་སུ་བྱེད་ལུགས་ལ་ཁ་ཅིག་བ་དང་ཛྲ་གཉིས་སུ་བྱེད། ཁ་ཅིག་ཕ་དང་ཊ་གཉིས་སུ་བྱེད་དོ། །རིག་པའི་རྒྱལ་པོ་
ཧེ་རུ་ཀའི་སྙིང་པ་འདི་ནི། རྒྱུད་གཞན་དུ་སྔར་མ་བྱུང་ཞིང་ཕྱིས་འབྱུང་བར་མི་འགྱུར་བ་བདག་གིས་ད་ལྟ་བཤད། ཅེས་སྔགས་དཀོན་པའི་ཆེ་བ་བསྟན་ཏོ། །གཉིས་པ་ནི། རྣལ་འབྱོར་མ་དྲུག་གི་ས་བོན་ནི། ཊ་ཕ་ནས་ཨོཾ་གྱི་བར་དུ་དྲུག་ཡིན་ལ། སྔགས་

ཐུ་བ་ན་གོ་རིམ་མ་འཆོལ་བར་ཨོཾ་ཧཾ་ཧྲིཾ་ཧྲི་ཧཱུཾ་ཕཊ་ཅེས་པའོ། །དེ་རྣམས་ཡི་གེ་བཾ་དང་ཡོཾ་དང༌། ཡི་གེ་མོཾ་དང་ཧྲིཾ་དང་ཧཱུཾ་དང་ཕཊ་ཅེས་པ་དང་སྦྱར་ཏེ། ཨོཾ་བཾ་ཧཾ་ཡོཾ་ཧྲིཾ་མོཾ་ཧྲིཾ་ཧྲིཾ་ཧཱུཾ་ཧཱུཾ་ཕཊ་ཕཊ་ཅེས་སྦྱར་བའོ། །སྔགས་དེ་དྲུག་ནི་གོ་ཆའི་རྣལ་
འབྱོར་མ་ནི་དྲུག་ཏུ་བཤད་དེ། སྔགས་དང་ལྷ་ཐ་མི་དད་པའི་ཕྱིར་རོ། །སྡོམ་འབྱུང་ལས། སྔགས་ཉིད་རྣལ་འབྱོར་མ་ཡི་གཟུགས། །སྔགས་ཀྱི་གཟུགས་ཅན་རྣལ་འབྱོར་མ། །གལ་ཏེ་གོ་འཕང་མཆོག་འདོད་ན། །དེ་དག་དབྱེ་བ་བརྟག་མི་བྱ། ཞེས་གསུངས་
པ་ལྟར་རོ། །སྐབས་འདིར་ལོ་ཆེན་དང་མལ་གྱི་འགྱུར་ལ། ཨོཾ་བཛྲ་བཻ་རོ་ཙ་ནཱི་ཡེ་ཧུཾ་ཧུཾ་ཕཊ་སྭཱ་ཧཱ། ཞེས་འབྱུང་ལ། ལོ་ཙཱ་བ་གཉིས་འདུས་ཀྱི་འགྱུར་ལ། ཨོཾ་བཛྲ་བཻ་རོ་ཙ་ནཱི་ཡེ་སྭཱ་ཧཱ། ཞེས་འབྱུང་བ་ལ། སྐལ་ལྡན་དང་དཔའ་བོ་རྡོ་རྗེའི་འགྲེལ་པར་འགྱུར་
སྔ་མ་བཞིན་འབྱུང་ལ། ལངྐ་དང་བྷ་བ་བྷ་དྲའི་འགྲེལ་པར་ཕྱི་མ་བཞིན་དུ་ཡོད་དོ། །སྐལ་ལྡན་དང་ལངྐ་དང༌། དཔའ་བོ་དང༌། བྷ་བ་བྷ་དྲས་ཡུམ་གྱི་ཉེ་སྙིང་དུ་བཤད་ལ། དཀའ་རྒྱལ་ཟླ་བས་སྙིང་པོར་བཤད་དོ། །སྔགས་དེ་རྣམས་མཁའ་འགྲོ་མ་
ཡི་རིག་པ་ཆེན་མོ་ཡིན་ལ། མ་བྱུང་སོགས་ནི་སྔར་བཞིན་ནོ། །གོ་ཆ་དེ་དྲུག་འགོད་པའི་གནས་དང༌། ལྷ་མོ་གང་ཡིན་པ་ནི་ཀུན་སྤྱོད་ལས། །ལྟེ་བ་སྙིང་ཁ་དེ་བཞིན་ཁ། །མགོ་དང་སྤྱི་གཙུག་གོ་ཆ་ཉིད། །དང་པོ་རྡོ་རྗེ་ཕག་མོ་ཉིད། །གཉིས་པ་གཤིན་
རྗེ་མ་རུ་བཤད། །གསུམ་པ་རྨོངས་བྱེད་མ་ཉིད་དེ། །བཞི་པ་སྐྱོད་བྱེད་མ་རུ་བཤད། །ལྔ་པ་སྐྲག་བྱེད་མ་རུ་གྲགས། །དྲུག་པ་གཏུམ་མོ་ཡིན་པར་བཤད། །ཅེས་གསུངས་པ་ལྟར། །ཨོཾ་བཾ་སོགས་དང་རིམ་པ་བཞིན་དུ་སྦྱར་རོ། །གོ་ཆ་ཉིད་ཅེས་པ་ནི་ཡན་

ལག་ཐམས་ཅད་ལ་མཚོན་ཆར་བཤད་དེ། དེའི་དོན་དང་དེ་འགོད་པའི་གནས་ནི་སྔར་ལེའུ་དྲུག་པར་བཤད་པ་བཞིན་ནོ། །རྣལ་འབྱོར་མ་དྲུག་གི་སྐུ་མདོག་དང་ཕྱག་མཚན་སོགས་ནི་སྒྲུབ་ཐབས་ལས་ཤེས་པར་བྱའོ། །ས་ཡི་སྟེང་ན་རིན་ཆེན་བཞི་ཞེས་པ་ལ། བཤད་པ་
མི་འདྲ་བ་འགའ་ཞིག་ཡོད་ཀྱང༌། ཕྲེང་སྔགས་དང་སྙིང་པོ་དང་ཉེ་སྙིང་དང་གོ་ཆའི་སྔགས་བཞི་ལ་འཆད་པ་ལེགས་སོ། །དེ་རེ་རེ་ལ་ཡང་ཡབ་ཡུམ་གྱི་སྒོ་ནས་ཕྱེ་ན་གཉིས་གཉིས་སོ། །དེ་རྣམས་ཀྱི་ནང་ནས་ཀྱང་ཡབ་ཡུམ་གྱི་ཕྲེང་བའི་སྔགས་ནི་དམ་པ་སྟེ་མཆོག་གོ །
དེ་དག་ནི་དཀོན་ཞིང་དགའ་བ་རྒྱས་པར་བྱེད་པ་དང༌། ཡིད་བཞིན་གྱི་ནོར་བུ་དང་འདྲ་བར་འདོད་དོན་ཐམས་ཅད་སྟེར་བས་རིན་པོ་ཆེའོ། །མཁའ་འགྲོ་མ་ཡི་རིག་པ་ཆེ་ནི་རྡོ་རྗེ་ཕག་མོ་ལ་སོགས་པའི་སྔགས་སོ། །རིག་པའི་རྒྱལ་པོ་ཧེ་རུ་ཀ་ནི་ཡབ་ཀྱི་རྩ་སྔགས་སོ། །
འདི་ནི་ཕྲེང་སྔགས་དམ་པར་བཤད་པའི་ཕྲེང་སྔགས་བཤད་པའོ། །གསུམ་པ་ནི། དང་པོར་ལེའུ་ལྔ་པ་ལྟར་རྩ་སྔགས་ཀྱི་ལུས་བཏུས་པ་བྲི། དེ་ནས་ལེའུ་བདུན་པ་ལྟར་རྩ་སྔགས་ཀྱི་དབྱངས་བཏུས་པ་ལུས་དང་སྦྱར། དེ་ནས་ཡབ་ཀྱི་སྙིང་པོ་དང་ཉེ་སྙིང་
དང༌། ཡུམ་གྱི་སྙིང་པོ་དང་ཉེ་སྙིང་གཉིས་དང༌། དེ་ནས་གོ་ཆ་གཉིས་ཀྱི་སྔགས་བྲིས་པ་ཁྲི་ལ་སོགས་པའི་སྟེང་དུ་གཞག །སྔགས་རྣམས་ལྷའི་རང་བཞིན་དུ་མོས་ཏེ་མཆོད་བསྟོད་བྱ། ཚོགས་ལ་ལོངས་སྤྱད་པའི་རྗེས་སུ། སློབ་དཔོན་དང་སློབ་མ་རྣམས་ཕྱག་
བཅུ་གཉིས་པ་ཡབ་ཡུམ་གྱི་ང་རྒྱལ་གསལ་བར་བྱ། སློབ་དཔོན་གྱི་དཔྲལ་བར་ཟླ་བའི་སྟེང་དུ་ཨོཾ་དཀར་པོ་ལ་རྩ་སྔགས་ཀྱིས་བསྐོར་བ་དང༌། མགྲིན་པར་ཟླ་བའི་སྟེང་དུ་ཨཱཿདམར་པོ་ལ་སྙིང་པོ་གཉིས་ཀྱིས་བསྐོར་བ་དང༌། ཐུགས་ཀར་ཟླ་བའི་སྟེང་

དུ་ཧཱུཾ་ནག་པོ་ལ་ཉེ་སྙིང་གཉིས་བསྐོར་བར་གཉིས་ཀས་བསམ་ཞིང༌། སློབ་མའི་གནས་གསུམ་དུ་ཡང་དེ་བཞིན་དུ་གཉིས་ཀས་བསམ་མོ། །དེ་ནས་རྩ་སྔགས་ཀྱི་རྗེས་ཟློས་ལན་གསུམ་བྱ་སྟེ། ལེན་རེ་རེ་ལ་སློབ་དཔོན་གྱི་དཔྲལ་བའི་སྔགས་
ཕྲེང་ཨོཾ་དང་བཅས་པ་ལས་དེ་དང་འདྲ་བ་རེ་འཆད་ནས། སློབ་མའི་དཔྲལ་བའི་སྔགས་ཕྲེང་ལ་བསྟིམས་ལ་སུམ་བསྲེས་བྱས་པའི་མཐར། སློབ་མ་རྣམས་ཀྱིས་རང་རང་གི་དཔྲལ་བའི་སྔགས་ཕྲེང་དཀར་པོ་ལ་དམིགས་ལ་རྩ་སྔགས་ལན་
གསུམ་མམ་བདུན་བཟླའོ། །དེ་བཞིན་དུ་སྙིང་པོ་གཉིས་ཀྱི་རྗེས་ཟློས་ལན་གསུམ་བྱས་པའི་ལན་རེ་རེ་ལ། སློབ་དཔོན་གྱི་མགྲིན་པའི་སྔགས་ཕྲེང་ཨཱཿདང་བཅས་པ་ལས་རང་འདྲ་ཆད་ནས་སློབ་མའི་མགྲིན་པའི་སྔགས་ཕྲེང་ཨཱཿདང་བཅས་པ་ལ་
བསྟིམས་ལ་སྙིང་པོ་སུམ་བསྲེས་བྱ། དེ་ནས་སློབ་མ་རྣམས་ཀྱིས་རང་རང་གི་མགྲིན་པའི་སྔགས་ཕྲེང་དམར་པོ་ལ་དམིགས་ལ་སྙིང་པོ་གཉིས་ལན་གསུམ་མམ་ཉེར་གཅིག་བཟླའོ། །	ཡང་ཉེ་སྙིང་གཉིས་ཀྱི་རྗེས་ཟློས་ལན་གསུམ་བྱས་པའི་ལན་རེ་རེ་ལ།
སློབ་དཔོན་གྱི་ཐུགས་ཀའི་སྔགས་ཕྲེང་ཧཱུཾ་དང་བཅས་པ་ལས་རང་འདྲ་ཆད་ནས། སློབ་མའི་སྙིང་གའི་སྔགས་ཕྲེང་ཧཱུཾ་དང་བཅས་པ་ལ་བསྟིམས་ལ། ཉེ་སྙིང་སུམ་བསྲེས་བྱས་པའི་མཐར། སློབ་མ་རྣམས་ཀྱིས་རང་གི་སྙིང་གའི་སྔགས་ཕྲེང་
སྔོན་པོ་ལ་དམིགས་ལ། ཉེ་སྙིང་གཉིས་ཉེར་གཅིག་རེའམ་བརྒྱ་རྩ་བརྒྱད་བཟླའོ། །གོ་ཆའི་རྗེས་གནང་ལ་རང་རང་གི་གནས་སུ་དགོད་མི་དགོས། རྗེས་ཟློས་ལན་གསུམ་བྱ་ཞིང༌། རང་གི་ལུས་ཀྱི་བ་སྤུའི་སྒོ་ཐམས་ཅད་ནས་སྔགས་དེ་

རྣམས་ཚུར་ལ་ཞུགས་པར་བསམ་མོ། །དེ་ནས་ཐོག་མར་བཏུ་གཞི་ཨཱ་ལི་ཀཱ་ལི་བཀོད་པ་ལ་བླ་མའི་ཕྱག་གིས་བྱུག་ཅིང༌། སློབ་མའི་སྤྱི་བོར་བཞག་ལ། དེ་བཞིན་གཤེགས་པའི་ཚོགས་ཐམས་ཅད་སྤྱི་བོ་ནས་ཨཱ་ལི་ཀཱ་ལིའི་རྣམ་པས་ལུས་ལ་ཞུགས་
པར་བསྒོམ། དེ་བཞིན་དུ་རྩ་སྔགས་ལ་བྱུག་ཅིང་དེའི་རྡུལ་གྱིས་སྤྱི་བོར་རེག་པ་དང༌། སྙིང་པོ་གཉིས་ལ་བྱུག་ཅིག་མགྲིན་པར་རེག་པ་དང༌། ཉེ་སྙིང་གཉིས་ལ་བྱུག་ཅིང་སྙིང་གར་རེག་པས། གནས་དེ་དག་ཏུ་དེ་བཞིན་གཤེགས་པའི་ཚོགས་ལུས་ལ་
ཞུགས་པས་རྒྱུད་བྱིན་གྱིས་བརླབས་པར་བསམ། གོ་ཆའི་སྔགས་ལ་བྱུག་ཅིང་སྤྱི་བོར་རེག་པས་གོ་ཆ་བརྟན་ཅིང་བྱིན་གྱིས་བརླབས་པར་བསམ་མོ། །དེ་ནས། བཅོམ་ལྡན་བདག་ལ་སྩལ་ལགས་ཀྱིས། །བཅོམ་ལྡན་བདག་ལ་བྱིན་གྱིས་རློབས། ཞེས་ལན་
གསུམ་བརྗོད་ལ་མེ་ཏོག་བླ་མ་ལ་དབུལ། བླ་མས་དེ་བླངས་ཏེ་སློབ་མའི་སྤྱི་བོར་བཞག་ལ། བཅོམ་ལྡན་འདི་ལ་སྩལ་ལགས་ཀྱིས། །བཅོམ་ལྡན་འདི་ལ་བྱིན་གྱིས་རློབས། ཞེས་པ་དང༌། བཅོམ་ལྡན་འདས་འཁོར་ལོ་བདེ་མཆོག་གི་སྐུ་གསུང་ཐུགས་
ཀྱི་བྱིན་རླབས་འཇུག་པར་གྱུར་ཅིག །ཅེས་བརྗོད་དོ། །དེ་ནས་ཆང་ལ་བདུད་རྩི་སྦྱར་བས་ཡི་གེ་རྣམས་བཀྲུས་ལ། བླ་མ་རང་གིས་ཀྱང་བཏུང་ཞིང་ལུས་ལ་བྱུག །སློབ་མའི་ཡང་སྤྱི་བོ་མགྲིན་པ་སྙིང་ག་རྣམས་སུ་བྱུག་ཅིང༌། ཁྱོར་བར་བྱིན་པ་འཐུངས་ཤིང་ལུས་
ལ་བྱུགས་པས་ལུས་ཀྱི་ཆ་ཤས་རྣམས་སུ་དེ་བཞིན་གཤེགས་པའི་ཚོགས་རྣམས་ཐིམ་པར་བསམ་མོ། །མཇུག་ཏུ་ཚམ་རྔམས་སྔགས་ཀྱི་བསྲུང་བ་དང༌། གོ་ཆ་གསུམ་གྱི་བསྲུང་བ་བྱ་སྟེ། འདི་ནི་བླ་མ་སྔ་མ་རྣམས་ཀྱི་ཕྱག་བཞེས་ལ་འབྱུང་བ་ལྟར་བྲིས་པའོ། །

བཞི་པ་ནི། དཔལ་ཧེ་རུ་ཀ་མངོན་པར་བརྗོད་པ་བསྡུས་པའི་རྒྱུད་ལས། གོ་བཟློག་པའི་སྙིང་པོ་དང༌། རྣལ་འབྱོར་མ་དྲུག་གི་གོ་ཆའི་སྔགས་བཏུ་བའི་ཆོ་གའི་ལེའུ་སྟེ་བརྒྱད་པའོ། །འཁོར་ལོ་སྡོམ་པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་
རྒྱ་ཆེར་བཤད་པ་སྦས་པའི་དོན་ཀུན་གསལ་བ་ལས་ལེའུ་བརྒྱད་པའི་བཤད་པའོ།།  །།	༈ གཉིས་པ་སྔགས་བཟླས་པས་དངོས་གྲུབ་སྒྲུབ་ཚུལ་ལ་ལྔ། རྩ་སྔགས་ཀྱིས་ལས་བསྒྲུབ་པ། སྙིང་པོས་ལས་བསྒྲུབ་པ། ཉེ་སྙིང་གིས་ལས་བསྒྲུབ་པ། གོ་ཆའི་
སྔགས་ཀྱིས་ལས་བསྒྲུབ་པ། སྙིང་པོས་ལས་བསྒྲུབ་པ་གཞན་བསྟན་པའོ། །དང་པོ་ལ་བཞི། བཤད་པར་དམ་བཅའ་བ་ཆེ་བ་དང་བཅས་པ། ལས་ཚོགས་དངོས་རྒྱས་པར་བཤད་པ། དེ་ལ་སྔགས་ཀྱི་དེ་ཉིད་ཤེས་དགོས་པར་བསྟན་པ། ལེའུའི་མཚན་བསྟན་
པའོ། །དང་པོ་ནི། ལེའུ་བརྒྱད་པའི་རྗེས་དེ་ནས་རྩ་བའི་གསང་སྔགས་ཀྱི་སྒོ་ནས་དངོས་གྲུབ་སྒྲུབ་པའི་ལས་མཆོག་ཏུ་གྱུར་པ་འོག་ནས་འཆད་པ་བཞིན་དུ་གོ་རིམ་ཇི་བཞིན་དུ་སྟེ་རིམ་གྱིས་རྣམ་པར་ཏེ་སོ་སོར་བཤད་པར་བྱའོ། །སྔགས་དེ་ནི་ས་འོག་ས་སྟེང་ས་བླའི་འཇིག་
རྟེན་གསུམ་ན་ཞི་སོགས་ཀྱི་དངོས་གྲུབ་གང་ཅི་ཡོད་པ་རྣམས་ཐམས་ཅད་ཅིག་གིས་ཏེ་རིང་པོ་མི་ཐོགས་པར་ལས་རྣམས་ཐམས་ཅད་གྲུབ་པར་བྱེད་པའོ། །གཉིས་པ་ལ་གཉིས། ལས་སྒྲུབ་པའི་ཆོ་གའི་ཐུན་མོང་གི་རྣམ་གཞག་དང༌། ལས་སྒྲུབ་པའི་ཆོ་ག་སོ་སོར་བསྟན་
པའོ། །དང་པོ་ནི། ལས་དམན་པ་མང་པོ་དང༌། དུས་རིང་པོར་འགྲུབ་པ་ལ་སྤྱོད་པ་མེད་པར་འགྲུབ་པ་ཡང་ཡོད་མོད་ཀྱང༌། ཇི་སྐད་བཤད་པ་བཞིན་དུ་ལས་ཐམས་ཅད་མྱུར་དུ་འགྲུབ་པ་དང༌། འཇིག་རྟེན་པའི་དངོས་གྲུབ་རྒྱུད་སྡེ་འོག་མར་མི་འབྱུང་བའི་དངོས་

གྲུབ་ཆེན་པོ་རྣམས་མྱུར་དུ་འགྲུབ་པ་ལ་སྤྱོད་པ་བྱ་དགོས་སོ། །དེས་ན་འདུས་པའི་རྩ་རྒྱུད་དང༌། རྒྱུད་ཕྱི་མར་བསྐྱེད་རིམ་པས་ཀྱང་སྤྱོད་པ་བྱེད་པར་གསུངས་སོ། །དེ་ལ་སྔོན་དུ་བསྐྱེད་རིམ་ཤིན་ཏུ་བརྟན་པ་དང༌། བཟླས་པ་རྫོགས་པ་དང༌། དེའི་བཅུ་ཆའི་སྦྱིན་སྲེག་སོང་
བས་སྤྱོད་པ་གསུམ་གང་རུང་བྱས་ཏེ། དེ་ནས་བཟླས་པ་སོགས་ཀྱིས་ལས་རྣམས་སྒྲུབ་པ་ཡིན་ནོ། །བསྐྱེད་རིམ་ཡང་དཀྱིལ་འཁོར་གྱི་འཁོར་ལོ་གཅིག་ལ་བརྟེན་དགོས་ལ། ལྷ་འདི་ཙམ་ཞིག་གི་ངེས་པ་མེད་དོ། །སྔགས་ལ་ཡང་རྩ་སྔགས་སྟོབས་ཆེ་མོད་ཀྱང༌།
དེ་ཁོ་ན་ངེས་གཟུང་དུ་མི་དགོས་སོ། །བཟླས་པའི་གྲངས་ནི་སྡོམ་འབྱུང་ལས། རྫོགས་ལྡན་ལ་ནི་བཟླས་བྱ་གཅིག །ཉིས་འགྱུར་གསུམ་ལྡན་ལ་བཟླས་བྱ། །སུམ་འགྱུར་གཉིས་ལྡན་ལ་རབ་བརྗོད། །རྩོད་ལྡན་བཟླས་པ་བཞི་འགྱུར་རོ། །ཞེས་གསུངས་པ་
ལྟར་བྱ་དགོས་སོ། །དངོས་གྲུབ་འགྲུབ་ཚུལ་ནི་ལྭ་བ་པས། བསམ་གཏན་ཙམ་དང༌། དེ་དང་བཟླས་པ་གཉིས་དང༌། དེའི་སྟེང་དུ་འཁྲུལ་འཁོར་དང་གསུམ་གྱིས་འགྲུབ་པར་བཤད་དེ། གང་ཟག་མཆོག་དམན་འབྲིང་གསུམ་ལ་དགོངས་སོ། །དེ་ཡང་དང་པོ་
ནས་མིན་གྱི་ལས་སྦྱོར་གྱི་དུས་སུ་ཡིན་ནོ། །ལས་སྦྱོར་གྱི་དུས་སུ་སྔགས་དང་སྦྱིན་སྲེག་གིས་སྒྲུབ་པ་ཡང་སྡོམ་འབྱུང་ལས་མང་དུ་གསུངས་སོ། །ཁ་ལྟ་ཕྱོགས་ནི་སྡོམ་འབྱུང་ལས། ཞི་བ་ལ་ཤར་དང༌། རྒྱས་པ་ལ་བྱང་དང༌། དབང་དང་དགུག་པ་ལ་ནུབ་
དང༌། རེངས་པ་དང་བསད་པ་ལ་ལྷོར་ལྟ་བར་བཤད། རྨོངས་པ་ཡང་རེངས་པ་དང་འདྲའོ། །རྡོ་རྗེ་མཁའ་འགྲོ་ལས་བསྐྲད་པ་ལ་རླུང་དུ་ལྟ་བར་བཤད། བསྐྲད་དབྱེ་གཉིས་ཀ་ལ་ལྷོར་ལྟ་བ་ཡང་བཤད་དོ། །ཞི་བ་ལ་ལྷའི་ཁ་དོག་དཀར་པོ་དང་མེ་ཏོག་དཀར་

པོ། རྒྱས་པ་ལ་ཁ་དོག་སེར་པོ་དང་མེ་ཏོག་སེར་པོ། །དབང་ལ་ཁ་དོག་དམར་པོ་མེ་ཏོག་དམར་པོ་དང༌། རིངས་པ་ལ་ཁ་དོག་སེར་པོ་མེ་ཏོག་སེར་པོ་བཤད་དེ། རྨོངས་པ་ཡང་དེ་དང་འདྲའོ། །བསད་པ་དང་བསྐྲད་དབྱེ་ལ་ཁ་དོག་ནག་པོ་བསྒོམ་མོ། །
དེ་དག་གིས་ནི་མཆོད་རྫས་གཞན་དང་སྔགས་ཀྱི་ཁ་དོག་ཀྱང་ཤེས་པར་བྱའོ། །སྡོམ་འབྱུང་ལས་ཀྱང༌། གང་གི་ལས་ཀྱི་བྱེ་བྲག་གིས། །དེ་ཡི་ཁ་དོག་སོགས་མཚོན་བྱ། གནས་དང་ལྷ་ཡི་རྣམ་པ་དང༌། སྔགས་དང་མེ་ཏོག་ཆོ་ག་བཞིན། ཞེས་གསུངས་ཤིང༌། ལས་སྒྲུབ་པའི་
དུས་སུ་སྔགས་བཟླས་པའི་བཅུ་ཆའི་སྦྱིན་སྲེག་བྱེད་པ་ཡང་མང་དུ་བཤད་དོ། །ཁྱད་པར་ལྷག་མ་རྣམས་ནི་མངས་སུ་དོགས་ནས་མ་བྲིས་སོ། །གཉིས་པ་ལ་ལྔ། ཕར་ཆེར་ཚར་བཅད་ཅིང་ཞར་ལ་རྗེས་སུ་གཟུང་བའི་ལས་དང༌། ཚར་བཅད་པ་ཉིད་ཀྱི་ལས་ཚོགས་དང༌། 
རྗེས་སུ་གཟུང་བའི་ཞར་ལ་ལས་སྒྲུབ་ཚུལ་བསྟན་པ་དང༌། བསད་གསོ་གཉིས་དང་བཅས་པའི་ཚར་བཅད་ཀྱི་ལས་དང༌། རྗེས་སུ་གཟུང་བའི་ལས་གཞན་བསྟན་པའོ། །དང་པོ་ནི། སེང་གེ་དང་འཕྲོག་བྱེད་དང་དབྱིག་གི་སྙིང་པོ་ལ་སོགས་པའི་ལྷ་ཐམས་ཅད་དང་མཐོང་
བའི་དུག་ཅན་ལ་སོགས་པའི་ཀླུ་ཐམས་ཅད་དང༌། ཟས་སུ་མདངས་ཟ་བ་ལ་སོགས་པའི་གནོད་སྦྱིན་ཐམས་ཅད་དང༌། དྲི་ཟ་ཐམས་ཅད་ཀྱི་སྐྱེ་གནས་ཐམས་ཅད་ལན་ཅིག་དྲན་པ་ཙམ་གྱིས་གསོད་པར་བྱེད་དོ། །ལྷ་ལ་སོགས་པ་ཐམས་ཅད་ཅེས་སྨོན་ནས།
ཡང་དེ་དག་གི་སྐྱེ་གནས་ཐམས་ཅད་ཅེས་སྨྲ་བ་ཅི་ཡིན་ཞེ་ན། ཀོང་ཀ་ན་པ་སོགས་ནི་གསལ་བར་བྱ་བའི་ཕྱིར་ཡིན་པས་ཟློས་སྐྱོན་མེད་ཅེས་གསུང༌། སྐལ་ལྡན་ནི་ལྷ་ཀླུ་གནོད་སྦྱིན་སོགས་ནི་སེམས་ཅན་གཞན་ལ་ལྟོས་ན་ཤིན་ཏུ་མ་རུངས་པ་ཡིན་ན། 

དེ་རྣམས་ཀྱང་སྐད་ཅིག་གིས་འགྲུབ་པར་བྱེད་དོ། །ཞེས་བདག་ཉིད་ཆེ་བར་བསྟན་པའི་དོན་དུ་ལན་གཉིས་སྨོས་གསུང་ངོ༌། །ལྷ་ལ་སོགས་པའི་ནང་ན་གནས་པའི་མ་རུངས་པ་ལ་མཐུ་འདི་གསུངས་ལ། དེ་ཡང་སླར་གསོ་བའི་ནུས་པ་དང་ལྡན་པས་བྱ་བར་བཤད་དོ། །
དྲན་པ་ཙམ་གྱིས་ཞེས་པ་འདི་འདྲ་རྣམས་ནི་སྔགས་བཟླས་པ་སོགས་ལ་མི་ལྟོས་པར་བསམ་གཏན་གྱིས་ལས་འགྲུབ་པའི་བསྐྱེད་རིམ་པ་ནང་ལ་གཞོལ་བ་རྣམས་ལ་ཡིན་ལ། སྔགས་ལ་གཞོལ་བས་ནི་རྩ་སྔགས་ཀྱི་མཐར་དེ་རྣམས་ཀྱི་མིང་སྦྱར་ནས། མཱ་ར་ཡ་
ཕཊ་ཅེས་སྤེལ་ཏེ་བཟླས་པས་སྲོག་དང་འབྲལ་བར་བྱེད་དོ། །རྡོ་རྗེ་འཛིན་པའི་སྤྱི་བོར་ཕུལ་བའི་མེ་ཏོག་བླངས་ལ་རྩ་སྔགས་ལན་བདུན་བཏབ་སྟེ་སྤྲིན་ལ་བདུགས་ན་ནམ་མཁའ་ལས་ཆར་འབབ་པ་ཟློག་པར་བྱེད་དོ་ཞེས་ལྭ་བ་པས་བཤད་དོ། །བླ་མ་སྔ་
མའི་མན་ངག་ལས་སྤྲིན་གྱི་ཚོགས་ལ་བལྟས་ནས་ཁྲོ་བ་དང་བཅས་པས་རྩ་སྔགས་ཀྱི་མཐར། སརྦ་མེ་གྷ་ན་བི་ཀིར་ཎ་བ་ཡ་ཧཱུཾ་ཕཊ་ཅེས་བརྗོད་ཅིང༌། རང་གི་ཁ་ནས་རླུང་དམར་བྱུང་བར་བསམས་ན་སྤྲིན་འཐོར་བར་བྱེད་དོ་ཞེས་འཆད་དོ། །ཆར་འབེབས་
པར་བྱེད་དོ་ཞེས་པ་ལ། ལྭ་བ་པའི་འགྲེལ་པ་ལས་མངོན་བརྗོད་ནས་འབྱུང་བ་བཞིན་དུ་རྡོ་རྗེ་ནམ་མཁའ་ལྡིང་གི་བྲིས་སྐུ་ལ་བརྟེན་ནས་ཆར་འབེབས་པ་དང༌། སྐུ་གཟུགས་ལ་ཁྲུས་གསོལ་ལ་ཆུ་འགྲམ་གཉིས་ཀྱིས་གཅིག་ཏུ་བསྲེས་པ་ལ་ཀླུའི་གཟུགས་
བརྙན་མགོ་དགུ་པ་བྱས་ཏེ། ཁྲུས་བྱས་ལ་མཆོད་ནས་ཆུ་ཀླུང་དོར་བས་ཆར་འབེབས་པ་གཉིས་བཤད་ཅིང༌། རྡོ་རྗེ་མཁའ་འགྲོ་ལས་གསུངས་པ་བཞིན་དུ་གདེངས་ཀའི་དབང་ཕྱུག་གི་འཁྲུལ་འཁོར་བྲིས་པ་ལ་བརྟེན་ནས་ཆར་འབེབས་པ་སོགས་

བཞི་བཤད་པ་ལ། འདིར་བཞི་པ་བཤད་ན། ཁམ་ཕོར་སོ་མ་བཏང་བར་དུག་དང་ལན་ཚྭ་དང་སྐེ་ཚེས་འཁོར་ལོ་གསུམ་གྱི་དབུས་སུ་ཆུད་པའི་པདྨ་འདབ་བརྒྱད་ཀྱི་ལྟེ་བར་ཧཱུཾ་བཾ་ཧཱུཾ། འདབ་མ་བརྒྱད་ལ་ཀླུ་རྣམས་ཀྱི་སྙིང་པོ་ས་
བོན་ཧཱུཾ་གཉིས་ཀྱིས་གཟིར་བ་བྲི། རྩིབས་མཚན་དང་པདྨའི་མཐའ་ལ། ཨོཾ་བཛྲ་ཀྲོ་དྷ་མ་ཧཱ་བ་ལ་ཧ་ན་ཧ་ན་པ་ཙ་པ་ཙ་བི་དྷ་ནྶ་ཡ་ཨུཙྪ་ཏ་ཡ་སརྦ་ནཱ་གཱ་ནཱན་མཱ་ར་ཡ་ཧཱུཾ་ཕཊ། ཅེས་པ་བྲིས། དགུག་པ་སོགས་བྱས་ལ་ཡང་དག་པར་མཆོད་དོ། །ཁ་སྦྱར་དུ་བྱས་ནས་
ཀླུ་གནས་པའི་སར་བཅུག་ལ། གུ་གུལ་དང༌། སརྫ་ར་ས་སྟེ་སྤོས་དཀར་དང༌། སྒོག་སྐྱ་བསྲེགས་པའི་བདུག་པ་བྱིན་ལ། སྔགས་ཀྱི་བཟླས་པ་བྱས་ན་ཆར་འབེབས་སོ། །ཆར་ཆེས་པའི་ཚེ་ཟློག་པར་བྱེད་པ་ནི་སྔར་བཤད་པའི་རྫས་གསུམ་གྱི་བདུག་པས་ཀླུའི་
རས་རིས་ལ་བདུག་ཅིང༌། བརྴ་ནི་བརྴ་ཡ་ཞེས་པའི་ཚིག་བཅུག་སྟེ་རྩ་སྔགས་བཟླ་བའམ། སྤྲིན་འཐོར་བའི་ཆོ་ག་བྱས་པས་ཟློག་པར་བྱེད་དོ། །སྤྲིན་འཐོར་བ་སོགས་གསུམ་ལ་ཀོང་ཀ་ན་པ་དྲང་ངེས་ཀྱི་བཤད་པ་གཉིས་བྱེད་པ་ལ། སྐལ་ལྡན་ནི་
དེ་གསུམ་བཟླས་བརྗོད་འབུམ་མ་བྱས་པར་ཡང་བྱེད་ནུས་པས་སྒྲ་ཇི་བཞིན་པ་ཁོ་ནར་གཟུང་ངོ་ཞེས་ཟེར་རོ། །རྒྱ་མཚོའི་ནང་དུ་ཕྱིན་ཏེ་ཁྲོས་པས་རྩ་སྔགས་འབུམ་བཟླས་ན་རྒྱ་མཚོ་སྐེམས་པར་བྱེད་དོ། །ཆུ་བོ་རྒྱུན་ཕྱོགས་ལས་བཟློག་
སྟེ་འབབ་པར་སྟན་པ་ནི། ཁབ་ལེན་རིགས་བདུན་གང་ཡང་རུང་བ་ལ་ཁ་ཊཾ་ག་བྱས་ནས་རྩ་སྔགས་ལན་བདུན་བཟླས་ཏེ། ལག་པ་གཡོན་པས་ཆུ་བོ་ལ་བསྣུན་ན་བཤད་པ་བཞིན་དུ་འགྱུར་རོ། །དེ་ལྟར་བྱས་པས་ཅི་ཞིག་བྱ་ཞེ་ན། སེམས་བཅས་

དང་སེམས་མེད་ཀྱི་བདག་པོ་བྱེད་པས་ན་དབང་པོ། བྱ་བ་མ་ཡིན་པ་བྱེད་པ་རྣམས་དེ་ལས་བཟློག་པར་བྱེད་པའི་དོན་དུ་ཡིན་ནོ། །འགྱུར་ཁ་ཅིག་ལས་ཐོག་ཟློག་པར་བྱེད་པར་འབྱུང་བ་ལྟར་བླ་མ་སྔ་མ་རྣམས་ཀྱང་མཛད་དེ། ཁྲོས་པས་སྡིགས་མཛུབ་བསྒྲེང་སྟེ་རྩ་སྔགས་
བཟླས་པའི་ཐབས་ཀྱིས་སོ། །རྩ་བའི་གསང་སྔགས་འདི་བཟླས་བརྗོད་འབུམ་བྱས་ཏེ་གཡས་བརྐྱང་གི་སྦྱོར་བས་གར་བྱེད་བཞིན་པའི་དགའ་སྤྲོ་དང་བཅས་པས། མཁའ་འགྲོ་མའི་འཁོར་རབ་ཏུ་མགུ་བར་བྱེད་པས་ས་གཡོ་བར་བྱེད་ཅིང་རོལ་པར་བྱེད་པ་དང༌། ཤིང་ལ་
འཛེགས་ཏེ་གནས་དང་ཉེ་བའི་གནས་ལ་སོགས་པ་གང་དུ་འགྲོ་འདོད་པ་དེར་འགྲོ་བར་བྱེད་ཅིང་སླར་འོངས་ནས་འདུ་བར་འགྱུར་རོ། །ཕ་རོལ་གྱི་སྔགས་ཀྱི་ནུས་པ་ཐམས་ཅད་ཕྲོགས་ཤིག །དངོས་གྲུབ་ཐམས་ཅད་ཕྲོགས་ཤིག་ཅེས་པའི་སྤེལ་ཚིག་དང་ལྡན་པས་རྩ་
སྔགས་བཟླས་ན། སྔགས་ཀྱི་ནུས་པ་ཐམས་ཅད་འཕྲོག་པར་བྱེད་པ་དང༌། ཞི་བ་ལ་སོགས་པའི་དངོས་སྒྲུབ་དང༌། བཅུད་ལེན་ལ་སོགས་པའི་དངོས་གྲུབ་སྟེ་གྲུབ་པའི་རྫས་ཐམས་ཅད་འཕྲོག་པར་བྱེད་དོ། །བསྟན་པ་ལ་གནོད་པ་བྱེད་པ་སླར་མི་བྱེད་པའི་དོན་དུ། ཁྲོས་
པས་རྩ་སྔགས་ཀྱི་མཇུག་ཏུ་ཛ་ཆེ་གེ་མོའི་རཀྟ་ཨཱ་ཀརྵ་ཡ་ཛཿཞེས་བཏགས་པ་བཟླས་ན། གཞན་གྱི་ཁྲག་འདྲེན་པར་བྱེད་དོ། །བསྒྲུབ་བྱ་དེ་གུས་པས་འདུད་པར་བྱེད་ན་སླར་ཁྲག་གཏོང་བའི་སྤེལ་ཚིག་དང་བཅས་པས་སྔགས་བཟླས་ན། ཁྲག་བཀུག་པ་
སླར་གཏོང་བར་བྱེད་པ་སྟེ་སྔར་གྱི་གནས་སུ་འཇོག་པར་བྱེད་པའོ། །གཟུགས་བརྒྱ་སྟོང་དུ་མར་བྱེད་པ་ནི་ཕྱག་རྒྱ་ཆེན་པོའི་གོ་འཕང་ལ་གནས་པས། སྙིང་རྗེ་དང་སྨོན་ལམ་གྱི་མཐུས་གདུལ་བྱ་གང་ལ་གང་འདུལ་གྱི་བསམ་པ་དང་མཐུན་པར་དེ་དང་དེའི་

གཟུགས་འཛིན་པར་བྱེད་པའོ། །དེ་ལྟ་བུ་མིན་པའི་བརྩོན་འགྲུས་དམན་པས་སྔགས་དང་སྨན་གྱིས་གཟུགས་སྣ་ཚོགས་པ་ས་བོན་གྱིས་སྒྲུབ་པ་ལ། ལྭ་བ་པའི་འགྲེལ་པར་བཞི་གསུངས་པའི་ཕྱོགས་གཅིག་ནི། ཤིང་ཨེ་རནྜ་དང་སྨྱོ་བྱེད་ཀྱི་
ས་བོན་ཉི་ཤུ་དགུ་ལ་རིགས་ངན་མའི་མེ་ཏོག་གིས་བསྒོ་ཞིང༌། བདུད་རྩི་ལྔས་ཀྱང་མཉེས་ལ་ཉི་མཚན་དེ་ལ་བསྐམས་ཏེ། ཁྱི་ནག་པོའི་ཐོད་པ་དུར་ཁྲོད་ཀྱི་སས་བཀང་ལ། མར་ངོའི་ཚེ་བརྒྱད་དམ་བཅུ་བཞི་ལ་མ་མོའི་གནས་སུ་བསྐྱེད་ནས། གྲུབ་པའི་ས་བོན་
བླངས་ཏེ་སྔགས་པས་ཧེ་རུ་ཀ་དང་བླ་མ་མགོན་པོ་ཁྱད་པར་དུ་མཆོད་ལ། དུར་ཁྲོད་དུ་གཏོར་མས་མཆོད་ཅིང་མངོན་པར་བསྔགས་ཏེ་གང་འདོད་པའི་གཟུགས་བསམས་ནས་མགྲིན་པར་བཅིངས་ན་དེའི་གཟུགས་སུ་འགྱུར་ཏེ། བཀྲོལ་ན་སླར་ཡང་རང་གི་གཟུགས་
སུ་འགྱུར་རོ། །ཡང་སྨན་བཟང་པོ་ལས་ཆོ་ག་བཞིན་དུ་བསྒྲུབས་པའི་དམ་ཚིག་གིས་གྲུབ་པའི་ས་བོན་ཏེ། གཟུགས་སྣ་ཚོགས་པར་སྣང་བར་འདོད་ན་ཁ་ནས་ཕྱུང་ན་ཇི་ལྟར་འདོད་པ་བཞིན་དུ་སྣང་བར་བྱེད་ཅིང༌། མི་སྣང་བར་འདོད་ན་ནི་རང་གི་ཁང་བཅུག་
ན་མི་སྣང་བར་ཡང་བྱེད་དེ་རྒྱས་པར་མ་བྲིས་སོ། །ཁང་བཟང་དང་ཤིང་གི་རྩེ་མོ་ལ་སོགས་པ་ཕྱེ་མར་བྱེད་དོ། །ཞེས་པ་ནི་སྔགས་ཀྱི་རྒྱལ་པོ་མེ་འབར་བས་སྟ་རེ་བཞིན་གཏུབ་པར་བྱའོ། །ཞེས་བཤད་དེ། རྩ་སྔགས་ལས་མེ་འབར་བར་བསམས་ཏེ་དེས་
གཏུབས་པར་བསམ་པའོ། །ལག་པ་གཡོན་པར་ཟླ་བའི་འོད་ལྟར་དྲི་མ་མེད་པའི་འཁོར་ལོ་བཀོད་ནས། གནས་པ་དང་རྒྱུ་བ་དང་ཡན་ལག་ལས་སྐྱེས་པ་དང༌། སྦྱར་བ་ལས་བྱུང་བའི་དུག་རྣམས་ལ་ལག་པའི་མཐིལ་བསྟན་པ་ཙམ་གྱིས་བདུད་རྩིར་བྱེད་

ཅིང༌། བདུད་རྩི་དུག་ཏུ་བྱེད་པ་ནི་ལག་པའི་སྔགས་ནག་པོར་བྱས་ནས་བསྟན་པ་ཉིད་ཀྱིས་སོ། །ཟླ་བ་སྟེ་ཆང་ཟླ་བའི་འོད་ཟེར་ལྟར་དྲི་མ་མེད་པར་བསམས་པ་ཙམ་གྱིས་ཆུ་སྟེ་འོ་མར་བྱེད་དོ། །འདི་བྲམ་ཟེ་རིན་ཆེན་རྡོ་རྗེས་མཛད་ཟེར། ཀུ་སུམྦྷའི་མེ་ཏོག་
བསྐམས་པའི་ཕྱེ་མ་ཤིང་ཛམྦུའི་ཁུ་བས་ལན་མང་དུ་སྦྲུས་པ་བའི་ཆུས་སྦངས་ནས། པདྨའི་སྣོད་དུ་བླུགས་པས་ཆུ་སྟེ་འོ་མ་ཡང་ཟླ་བ་སྟེ་ཆང་དང་འདྲ་བར་བྱེད་དོ། །ཚེར་མ་དང་བཅས་པའི་ཀ་རཎྜའི་འབྲས་བུའི་ཕྱི་མ་ཤིང་ནཱ་ག་རའི་ཤུན་ལྤགས་དང་
བཅས་པས་ལག་པ་སོགས་ལ་བྱུག་ན་དྲི་འཕྲོག་ཅིང༌། དེ་བཞིན་དུ་མི་ཏོག་དང་འབྲས་བུ་ལ་སོགས་པའི་དྲི་ཐམས་ཅད་འཕྲོག་པར་བྱེད་དོ། །དེ་བཞིན་དུ་མེ་ཏོག་དང་སྤོས་ལ་སོགས་པས་བདུག་པ་དེ་བདུགས་ན་ཕན་ཚུན་དུ་དྲི་འཕོའོ། །ནམ་མཁའ་
ལྡིང་ཞེས་སོགས་ཀྱི་དོན་ལ། འགྲེལ་པ་གཞན་མང་པོས་ཇི་ལྟར་ནམ་མཁའ་ལྡིང་ནམ་མཁའ་ལ་འགྲོ་བ་ན་གཤོག་པ་གཉིས་བསྐྱོད་དེ་འགྲོ་བ་བཞིན་དུ། ཕྱག་རྒྱ་དང་འདུས་པ་ན་ལག་པ་གཉིས་བརྐྱང་སྟེ་སྙོམས་པར་ཞུགས་ནས་མཐར་
བྱང་སེམས་རང་གི་ལྕེས་བླངས་ཏེ་ཕྱག་རྒྱའི་ཁར་སྦྱིན་ལ་ལྷག་མ་རང་གིས་བཏུང་ངོ་ཞེས་འཆད་དོ། །ལྭ་བ་པའི་འགྲེལ་པར་ནམ་མཁའ་ལྡིང་གི་གདོང་གིས་འགྲོ་བ་འབྱིན་པར་བྱེད་ཅིང༌། བུད་མེད་དང་འདུས་པ་ཞེས་འབྱུང་ལ། དེའི་དོན་ནི་གདེངས་
ཀའི་དབང་ཕྱུག་གི་འཁོར་ལོ་ཡི་ཀླུ་རྣམས་སྤངས་ཤིང་ཟླ་བས་ཉེ་བར་བརྒྱན་པ་ལ། བུད་མེད་དང་སྐྱེས་བུ་བཟང་པོ་རྣམས་ཀྱི་མིང་བར་དུ་བཅུག་ནས། སྐར་མ་རྒྱལ་ལ་གི་ཧཾ་གིས་གྲོ་ག་ལ་བྲིས་ལ་མཆོད་དེ། །རང་ཧེ་རུ་ཀ་དང་རིག་མ་ཕག་མོར་

བསྒོམས་ནས། གཉིས་སུ་མེད་པའི་སྦྱོར་བས་མཉམ་པར་བཞག་ལ་མཚན་ཐོག་ཐག་རྩ་སྔགས་བཟླས་ནས་འཁོར་ལོ་བུད་མེད་ཀྱི་ལུས་ལ་བཅངས་ན། དེ་ལ་རིག་པའི་རྒྱལ་པོ་རང་ཉིད་འོངས་ཏེ་འདུ་བ་ནི་བུད་མེད་དང་འདུས་པ་
སྟེ་ཞི་བ་འདུས་པ་ཞེས་པའི་དོན་ཡང་དེའོ། །ལྷ་མོ་ནི་སྐད་དོད་ལ་བུད་མེད་དུ་ཡོད་གསུང༌། གོ་བཟློག་པའི་འདུག་སྟངས་ཏེ་རྐང་པའི་པུས་མོ་གཉིས་གོང་དུ་བླངས་ཏེ་པདྨ་རྒྱས་པར་བྱས་པའི་ནང་དུ་ཆུད་པའི་ཁྲག་དང་བཅས་པའི་རྩ་ཁ་བྱེ་བ་ནི་ནམ་མཁའ་
ལྡིང་གི་གདོང་ངོ༌། །དེར་འགྲོ་བ་ནི་དེར་འགྲོ་པས་འདུ་བར་བྱེད་དོ། །ཞེས་སྦྱར་རོ། །ལྷ་སྦས་ཀྱི་འགྲེལ་པར་གདོང་དུ་འགྲོ་ཞེས་འབྱུང་བ་ལྟར་བྱའོ། །སྒྲུབ་པ་པོ་གང་ཞིག་སྔར་གྱི་ཐབས་དེ་ཀུན་ཏུ་སྤྱོད་པའི་སྒོ་ནས་རྩ་ཁ་བྱེ་བ་དེར་བྱང་སེམས་ཀྱི་ཐིག་
ལེ་འབྱིན་པ་ལས་སྐྱེས་པའི་སྲས་དེ་ནི་དེ་བཞིན་གཤེགས་པ་ཐམས་ཅད་ཀྱི་རིགས་སུ་གྱུར་པས་མི་ཡི་མཆོག་གོ། དཔལ་དང་ལྡན་ཞིང་མཚན་དྲི་མ་མེད་པར་འགྱུར་ཏེ། དེའི་ལག་མཐིལ་ན་ཡོད་པའི་དཔལ་གང་གིས་ཀྱང་མི་འཕྲོགས་ཏེ། 
འབྱུང་པོ་ཐམས་ཅད་ཀྱི་མཆོད་གནས་སུ་འགྱུར་བས་འཁོར་ལོ་སྒྱུར་བ་དང་འདྲ་བར་དཔལ་དང་ལྡན་ཞིང་ཚེ་དང་ནད་མེད་པ་ཕུན་སུམ་ཚོགས་པས་མཚན་པའོ། །ཞེས་ལྭ་བ་པ་དང་ལྷ་སྦས་ཀྱི་འགྲེལ་པར་རིགས་ཀྱི་སྲས་བསྐྲུན་པ་ལ་བཤད་
དོ། །གོང་དུ་བཤད་པའི་རྣམ་པ་དེ་ལྟ་བུའི་ཆོ་ག་དང་ལྡན་པའི་དངོས་གྲུབ་སྒྲུབ་པ་ཐམས་ཅད་འབྲས་བུ་དང་བཅས་པར་འགྱུར་རོ། །བླ་མ་སྔ་མ་ནི། སྨན་ནམ་མཁའ་ལྡིང་ཞེས་བྱ་བ་དེའི་མིང་ནམ་མཁའ་ལྡིང་དང་འགྲོ་བ་ཞེས་བྱ་སྟེ། 

སྨན་དེ་བཏགས་ཞིང་མཉེས་པའི་ཁུ་བ་ལ་ལན་བརྒྱ་རྩ་བརྒྱད་བཟླས་ནས་འཐུངས་ནས། འདོད་པ་སྤྱད་པའི་ཤུ་ཀྲ་འཐུངས་ན་ལག་མཐིལ་ན་ཡོད་པ་ལྟ་བུར་མདངས་དང་ལྡན་པ་དང་དཔལ་དང་ལྡན་པར་འགྱུར་རོ། །ཞེས་གསུང་ངོ༌། །གཉིས་པ་ནི། དྲན་པ་ཙམ་
གྱིས་བསོད་པར་བྱེད་དོ་ཞེས་པ་ལ་འཁོར་ལོ་ཉི་མའི་དཀྱིལ་འཁོར་གྱི་ནང་དུ་ཆུད་པར། དུག་དང་ལན་ཚྭ་དང་སྐེ་ཚེས་བྲིས་ལ་དུར་ཁྲོད་ཀྱི་ཐལ་བ་དང་སོལ་བས་གཟུགས་བརྙན་བྱས་ཏེ། འཁོར་ལོ་སྙིང་གར་བཅུག་ནས་བསྒྲུབ་བྱའི་རྣམ་ཤེས་དགུག་
གཞུག་བྱས་པ། དུར་ཁྲོད་དུ་སྦས་ནས་མི་རུས་ལས་བྱས་པའི་ཕུར་བུས་སྙིང་གར་བཏབ་སྟེ། ཆུ་ཚན་བླུགས་ནས་ཁྲོས་པས་སྔགས་བཟླས་ན་ཉི་མ་བདུན་གྱིས་འཆི་བར་འགྱུར་རོ། །གཏུམ་མོ་སྦར་བ་འབར་བའི་ཕྲེང་བའི་ཏིང་ངེ་འཛིན་ལ་གནས་
ནས། ལྷོ་ཕྱོགས་ཀྱི་རླུང་གིས་བདས་ཤིང་མེ་འབར་བར་བསམས་ན་གང་འདོད་པ་དེར་མེ་སྐྱེད་པར་བྱེད་དོ། །རྡོ་རྗེ་རྩེ་གཅིག་པ་གསོར་ཞིང་སྔགས་བཟླས་ཏེ་ས་ལ་བསྣུན་ན་ས་འོག་རྣམ་པར་གཤེག་པ་སྟེ་འདྲལ་བར་བྱེད་དོ། །ལག་མཐིལ་དུ་བསྔགས་
ནས་རླུང་གི་རྗེས་སུ་བསྣུན་ན་གང་འདོད་པ་དེར་སེར་བ་འབེབས་པ་བྱེད་དོ། །ལྭ་བ་པའི་འགྲེལ་པར་ཐོག་འབེབས་པར་བྱེད་ཅེས་འབྱུང་ངོ༌། །སེར་བ་ཟློག་པར་ཡང་བྱེད་པ་ནི་གདུགས་དང་རྒྱལ་མཚན་དང་བ་དན་གྱི་རྩེ་མོར་འཁྲུལ་འཁོར་བྲིས་པ་བཏགས་
ནས་གཙུགས་ན། ཡུལ་འཁོར་གང་དུ་འཁྲུལ་འཁོར་དེ་སྣང་བའི་ས་ཕྱོགས་ཐམས་ཅད་དུ་སེར་བ་ཟློག་པར་བྱེད་དོ། །ཞེས་འཆད་དོ། །དྲན་པ་ཙམ་གྱིས་གློག་སྐྱེད་པར་བྱེད་དོ་ཞེས་པ་ནི་ཀ་ར་བཱི་ར་དམར་པོ་ལ། དྲག་ཤུལ་སྤྱོད་པའི་སྣག་ཚས། 

ཡ་བྷ་བུད་དྷ་ཡ་ཡ་ཏ་ཧཱུཾ་ཞེས་པ་བྲིས་ནས་བཟླས་པ་བྱ་སྟེ་ནམ་མཁའི་ཕྱོགས་སུ་གཡུགས་ནས་བསྐྱུར་ན་གློག་འབྱུང་བར་བྱེད་དོ་ཞེས་ཟེར་རོ། །ལྷ་ཐམས་ཅད་ཀྱི་གཟུགས་བརྙན་གར་བྱེད་དུ་གཞུག་གོ་ཞེས་པ་ནི་དུར་ཁྲོད་ཀྱི་རས་ལ་
འཁྲུལ་འཁོར་བྲིས་པ་བཏགས་ནས་ཤ་ཆེན་དང་གུ་གུལ་དང་ལྷན་ཅིག་ཐོད་པའི་ནང་དུ་དུར་ཁྲོད་ཀྱི་སོལ་མེའམ་མེ་གཞན་ལ་བསྲེགས་པས་གུ་ལང་ལ་སོགས་པའི་གཟུགས་བརྙན་ལ་བདུགས་ན་དེ་དག་གི་གཟུགས་བརྙན་གར་བྱེད་པར་འགྱུར་རོ་
ཞེས་ཟེར་རོ། །སྒྲུབ་པ་པོ་གང་གིས་བསད་ལས་གྲུབ་པར་བྱ་བའི་ཕྱིར་བསྒྲུབ་བྱ་དེའི་མིང་ནས་བཟུང་སྟེ་རྩ་སྔགས་ལན་ཅིག་བཟླས་ན་བསྒྲུབ་བྱ་དེ་དེའི་མོད་ལ་འཆི་བར་འགྱུར་རོ། །གསུམ་པ་ནི། བ་ལང་གི་ཤ་དང་བཅས་པའི་སྦྱིན་སྲེག་སྟོང་རྩ་
བརྒྱད་རྩ་བའི་སྔགས་ཀྱིས་ཕུལ་ནས་མ་ལུས་པ་ལ་ལོངས་སྤྱོད་པའི་རྒྱལ་སྲིད་ཐོབ་པར་འགྱུར་རོ། །འདོད་པའི་ལོངས་སྤྱོད་ཀྱིས་སྐྱོ་ནས་མེད་པར་འདོད་ན་ཞི་བའི་སྦྱིན་སྲེག་གིས་རྒྱལ་སྲིད་ཀྱི་གཡེང་བ་སྡུད་པར་འགྱུར་རོ། །ལྷ་དང་སྔགས་ཐ་མི་དད་
པའི་ཕྱིར་བཅོམ་ལྡན་འདས་སམ་བདེ་མཆོག་གི་ཕྲེང་སྔགས་འདི་ལ། དངོས་གྲུབ་སྒྲུབ་པ་ལ་ཆ་ལུགས་ཀྱི་ཁྱད་པར་གྱི་བརྟུལ་ཞུགས་མི་དགོས། ཁྲུས་དང་ཉེ་རེག་སོགས་ཀྱི་ཉེར་བར་སྤྱོད་པ་མི་དགོས། ཟས་བཅོད་པའི་སྨྱུང་བར་གནས་པ་མི་དགོས་
ཏེ། ཕྲེང་བའི་སྔགས་ཀྱིས་ལས་སྒྲུབ་པའི་རྟོག་པའི་བྱ་བའི་ཆོ་ག་འདིས་ཅི་འདོད་པའི་དངོས་གྲུབ་སྒྲུབ་པའི་ལས་རྣམས་བྱའོ། །བཞི་པ་ནི། བཟླས་པ་སོང་བའི་རྣལ་འབྱོར་པས་གལ་ཏེ་ཁྲོས་པའི་བསམ་པས་སྣ་བུག་གཡས་པ་ནས་སྔགས་ཁ་དོག་སྔོན་པོ་

འབར་བ་བསྒྲུབ་བྱའི་སྣ་བུག་གཡོན་པ་ནས་ཞུགས་ཏེ། བསྒྲུབ་བྱའི་ལུས་ཁྱབ་པར་འོད་འབར་བ་དེས་དཀྲུགས་ཤིང༌། སླར་དེའི་སྣ་བུག་གཡས་པ་ནས་བྱུང་སྟེ། རང་གི་སྣ་བུག་གཡོན་པར་ཞུགས་པར་བསྒོམ་མོ། །དེ་ལྟར་བཟླས་པ་བྱས་པ་ཙམ་གྱིས་བྱེ་
བ་གསོད་པར་འགྱུར་རོ། །ཞི་བའི་བསམ་པས་སྔགས་འོད་ཟེར་དཀར་པོ་སྔ་མ་བཞིན་དུ་བསྒྲུབ་བྱའི་ལུས་བསིལ་ཞིང་ཕན་འདོགས་པར་སེམས་པས་བཟླས་ན་འཚོ་བར་བྱེད་ཟེར་རོ། །སྔགས་ལན་ཅིག་ནི་རྩ་སྔགས་ལན་ཅིག་གོ། བ་རུ་རའི་ཤིང་གི་ལྷོ་ཕྱོགས་
སུ་གཏོགས་པའི་ཡལ་ག་སྨེ་ཤ་ཅན་གྱི་སྟ་རེས་བཅད་ལ། ཉི་ཤུ་དགུའི་ནུབ་མོ་དུར་ཁྲོད་དུ་མེ་ལ་བསྲེགས་ཏེ། བོང་བུའི་ཆུས་མེ་བསད་པའི་ཐལ་བ་བླངས་ལ་རྩ་སྔགས་ལན་ཅིག་བཟླས་པས་བསྒྲུབ་བྱ་གང་ལ་བསྣུན་ན་དེའི་མོད་ལ་ལྟུང་བར་བྱེད་དོ། །ཤ་
ཟའི་སྙིང་གར་འཁོར་ལོ་བྲིས་ལ་སྔར་བཤད་པའི་དུར་ཁྲོད་ཀྱི་ཐལ་བ་ལ་སྔགས་མིང་སྤེལ་དང་བཅས་པ་ཡོངས་སུ་བཟླས་ནས་བསྒྲུབ་བྱ་གང་ལ་བསྣུན་ན་དེ་དེའི་མོད་ལ་ཤ་ཟས་གཟུང་བར་འགྱུར་རོ། །གོང་དུ་བསྟན་པའི་དུར་ཁྲོད་ཀྱི་སོལ་བ་ལ་རྩ་སྔགས་
ལན་ཅིག་བཟླས་ནས་ཉི་ཤུ་དགུའི་མཚན་མོ་སྤང་ལེབ་བམ་རྩིག་པ་ལ་དབེན་པའི་གནས་སུ། གཟའ་གང་ཡིན་པ་དེའི་མཚན་མའི་དབུས་སུ་སྔར་གྱི་འཁོར་ལོ་བྲིས་ལ། དེའི་ལྟེ་བར་བསྒྲུབ་བྱའི་སྔགས་མིང་སྤེལ་དང་བཅས་པ་བྲིས་ནས་གུ་གུལ་
ཆེན་པོས་བདུགས་ན་གཟས་བཟུང་བར་འགྱུར་རོ། །སྔར་གྱི་དེ་ཐམས་ཅད་ལ་འཁོར་ལོ་འོ་མས་བཀྲུས་ནས་ཞི་བའི་བསམ་པས་བཟླས་ན་སླར་འཚོ་བར་འགྱུར་རོ། །ཨ་ཏི་མུཀྟའི་ལྕུག་མའི་ཁྲི་ལ་འདུག་སྟེ། བུ་མོས་བཀལ་བའི་སྐུ་པ་སུམ་བསྒྲིལ་

བྱས་ནས་ཡུང་བས་ཁ་བསྒྱུར་ཏེ། ནུབ་ཕྱོགས་ཀྱི་ཡལ་ག་ལ་བཏགས་ལ། རང་གཅེར་བུ་སྐྲ་ཀྲོལ་བར་བྱས་ཏེ། ལག་པ་གཡོན་པས་སྣེ་མོ་ནས་བཟུང་སྟེ་ཟླ་བ་གཟས་བཟུང་བ་མ་གྲོལ་གྱི་བར་དུ་རྩ་སྔགས་བཟླས་ལ། དེ་ནས་དེ་བླངས་
ཏེ་དེའི་རྩེ་མོས་གང་ལ་བསྣུན་པ་དེ་དེའི་མོད་ལ་རླུང་གི་ཤུགས་ཀྱིས་འོང་བར་འགྱུར་ཞིང༌། སླར་བཟློག་པའི་བསམ་པས་བསྣུན་ན་རང་གནས་སུ་ཕྱིར་འགྲོའོ། །མིའི་ཐོད་ཚལ་ལ་ལྡོང་རོས་དང་ཡུང་བས་ཉི་མའི་དཀྱིལ་འཁོར་གྱི་དབུས་སུ་འཁོར་ལོ་མིང་སྤེལ་
དང་བཅས་པ་བྲིས་ནས། དུར་ཁྲོད་དམ་ལམ་བཞི་མདོར་ས་འོག་ཏུ་ཁ་ཕུབ་ཏུ་བཞག་ལ། བསེག་མ་ལ་ལན་ཅིག་བཟླས་ནས་གང་ལ་རེག་པ་དེ་ཇི་སྲིད་འཚོའི་བར་དུ་རེངས་པར་འགྱུར་རོ། །ཕྱུངས་ནས་འོ་མས་བཀྲུས་ན་གྲོལ་བར་འགྱུར་རོ། །འཚུབ་མས་ཁྱེར་
བའི་ཤིང་ལོ་ལ་མཆིལ་མ་དང་བྱ་རོག་གི་ཁྲག་གིས། བྱ་རོག་གི་སྒྲོ་རྩེའི་སྨྱུ་གུས་མིང་སྤེལ་དང་བཅས་པ་བྲིས་ཏེ། རླུང་གྱེན་དུ་ལངས་པ་ལ་བསྐུར་ན་གང་དུ་འདོད་པ་དེར་འགྲོ་བ་སྟེ་སྐྲོད་པར་འགྱུར་རོ། །ར་ནག་པོའི་ཡན་ལག་ལྔ་དང་ཚིལ་ཆེན་དང་གུ་གུལ་ཆེན་
པོ་རྣམས་ཆ་བསྙམས་ལ། ཆང་གིས་སྦྲུས་ཏེ་མཆོད་པའི་དུས་སུ་སྦྱར་ལ་རྩ་སྔགས་ལན་ཅིག་བཟླས་ཏེ་སྤོས་ཀྱི་དུད་པ་སྦྱར་ན་དུད་པ་དེ་སྣར་སོང་བ་ཙམ་གྱི་མོད་ལ་སེམས་ཅན་ཐམས་ཅད་ལ་འབེབས་པར་འགྱུར་རོ། །ལྔ་པ་ནི། ལག་པ་གཡོན་པའི་འཁོར་
ལོ་ལ་བསྒྲུབ་བྱའི་མིང་བྲི། དེ་ལ་རྣམ་ཤེས་བཀུག་ནས་ལག་པ་གཡས་པ་ལ་རྩ་སྔགས་ལན་ཅིག་བཟླས་ཏེ་བཀབ་ན་སྦྲུལ་ནག་པོས་ཟིན་པའི་དུག་གསོས་པར་བྱེད་དོ། །མཁའ་འགྲོ་རྒྱས་བཏབ་པ་སྟེ་ཟིན་པ་ལ་རྩ་སྔགས་ལན་ཅིག་བཟླས་པའི་

ཆུས་གཏོར་ན་དེ་གཏོང་བར་བྱེད་དོ། །ཀ་ར་བཱི་རའི་ལྕུག་མའི་སྨྱུ་གུས་སྐྱུ་རུ་རའི་འདབ་མ་ལ་འཁོར་ལོ་མིང་སྤེལ་དང་བཅས་པ་བྲིས་ཏེ་རྩ་སྔགས་ལན་ཅིག་བཟླས་པ་སྦྲུམ་མའི་མངལ་གང་དུ་འདོད་པ་དེར་འཕོ་བར་འགྱུར་རོ། །གསུམ་པ་ནི། དཔལ་ཧེ་རུ་ཀའི་
ངེས་དོན་གྱི་ཡེ་ཤེས་ནི་མི་ཤེས་པར། དེའི་སྔགས་ལ་བརྟེན་པའི་དངོས་གྲུབ་ཀུན་མངོན་པར་འདོད་པ་ནི་རྨོངས་པས་འབྲས་འདོད་ནས་དེའི་ཕུབ་མ་བརྡུང་བ་དང་མཚུངས་སོ། །གཉིས་འདུས་ཀྱི་འགྱུར་ལས། ཧེ་རུ་ཀ་དཔལ་ཡེ་ཤེས་ནི། །མི་ཤེས་ཞེས་
འབྱུང་ངོ༌། །གསང་སྔགས་ཀྱི་དེ་ཉིད་ཤེས་པ་འདི་ནི་མེད་པ་རུ། འཇིག་རྟེན་ལས་འདས་པའི་དངོས་གྲུབ་དང་ནི་འཇིག་རྟེན་པའི་དངོས་གྲུབ་ཀྱི་བདེ་བ་དག །མི་སྟེ་སྒྲུབ་པ་པོ་ཡིས་ཐོབ་པར་མི་འགྱུར་རོ། །བྷ་བ་བྷ་དྲས། བདག་མེད་པའི་སྔགས་མེད་
པས་དངོས་གྲུབ་མི་འགྲུབ་བོ་ཞེས་བཤད་པ་བཞིན་དུ། བདག་མེད་པའི་དེ་ཁོ་ན་ཉིད་ཀྱི་ཏིང་ངེ་འཛིན་བརྟན་པོ་མེད་པར་སྔགས་བཟླས་པའི་དངོས་གྲུབ་ཁྱད་པར་ཅན་རྣམས་མི་འཐོབ་པ་ནི་རྒྱུད་སྡེ་བཞི་ག་ལ་ཡིན་ལ། བླ་མེད་ལ་ནི་སྟོང་ཉིད་ཀྱི་
ཏིང་ངེ་འཛིན་ཁྱད་པར་བ་བདེ་སྟོང་སྦྱར་བའི་ཏིང་ངེ་འཛིན་མི་བརྟན་ན། འཇིག་རྟེན་པའི་དངོས་གྲུབ་ཡིན་ཀྱང་ཁྱད་པར་ཅན་རྣམས་བདེ་བླག་ཏུ་མི་འགྲུབ་པས་སྤྱོད་པ་བྱ་དགོས་སོ། །གསང་སྔགས་ཀྱི་ངེས་དོན་འདི་ནི་མི་ཤེས་པར། ཐེག་པ་
མཆོག་འདིའི་རྣལ་འབྱོར་པ་ཉིད་མངོན་པར་འདོད་པ་དེ་ཡི་ངལ་བ་དོན་མེད་དེ། དགོས་པ་གང་གི་ཕྱིར་དུ་ངལ་བའི་འབྲས་བུ་འཐོབ་པར་མི་འགྱུར་རོ། །གོང་མས་སྔགས་ཀྱི་ངེས་དོན་མི་ཤེས་པར་བཟླས་པས་དངོས་གྲུབ་ཁྱད་པར་ཅན་འདོད་

པ་འབྲས་མེད་དུ་བསྟན། འོག་མས་སྔགས་ཀྱི་ངེས་དོན་མི་ཤེས་པར་རྣལ་འབྱོར་པ་ཁྱད་པར་ཅན་དུ་འདོད་པ་འབྲས་མེད་དུ་བསྟན་པས་མི་ཟློས་སོ། །སྔགས་ལ་སོགས་པའི་གསང་སྔགས་ཀྱིས་དངོས་གྲུབ་ཐམས་ཅད་སྦྱིན་པར་བྱེད་པ་
འདི་ནི་འདོད་པའི་ཡུལ་ལ་རང་བཞིན་ཤེས་པའི་སྒོ་ནས་སྤྱོད་པའི་ཐབས་ལ་བརྟེན་ནས་ཡིན་ནོ། །སྒྲུབ་པ་པོས་སྔགས་ཀྱི་ངེས་དོན་དང༌། འདོད་སྤྱོད་ཀྱི་གཙོ་བོ་ཕྱག་རྒྱ་ལ་བརྟེན་པ་དག་སྟེ་གཉིས་སོ། །བདེ་བར་གཤེགས་པས་གསུངས་པ་འདི། ལེགས་པར་
ཤེས་ནས་ཤ་ལ་སོགས་པའི་བཟའ་བ་དང༌། ཆང་ལ་སོགས་པའི་བཏུང་བའི་བཟའ་བཏུང་གི་རོ་དང་སོགས་ཀྱིས་གཟུགས་དང་སྒྲ་དང་དྲི་དང་རེག་བྱ་བསྟེན་པས། བདག་ཉིད་ལ་རབ་ཏུ་མཆོད་པར་བྱེད་པ་ནི་དངོས་གྲུབ་ཐམས་ཅད་སྒྲུབ་པར་བྱེད་པ་ཡིན་ནོ། །
ཙཱ་རུ་ནི་ལྷག་མ་ཡ་ཡང་འཇུག་མོད་ཀྱང་འདིར་དེ་མི་འགྲིག་པས། མཛེས་པ་ལ་འཆད་པ་ལྟར་འདོད་ཡོན་རྣམས་ཀྱང་ཤིན་ཏུ་ཡིད་དུ་འོང་བ་བསྟན་ཞེས་པའོ། དེ་ཡང་བདེ་ཆེན་དང་སྟོང་པ་སྦྱོར་བ་ལ་བདེ་བ་འཕེལ་དགོས་ལ། དེ་ཡང་བདེ་བའི་
རྟེན་ཀུནྡ་ལྟ་བུ་རྒྱས་པ་ལ་རག་ལས་ཤིང༌། དེ་རྒྱས་པ་ལ་འདོད་ཡོན་ཁྱད་པར་ཅན་རྣམས་བསྟེན་པས་དབང་པོ་རྟེན་བཅས་རྒྱས་དགོས་པ་ཡིན་ཏེ། བརྟག་གཉིས་ལས། དེ་ལ་ག་པུར་རྒྱུ་ཡི་ཕྱིར། །ཤ་ནི་བཟའ་བ་ཉིད་དུ་བྱ། །ཁྱད་པར་དུ་ཡང་ཆང་ཉིད་དོ། 
ཞེས་གསུངས་པ་ལྟར་རོ། །བཞི་པ་ནི། དཔལ་ཧེ་རུ་ཀ་མངོན་པར་བརྗོད་པ་བསྡུས་པའི་རྒྱུད་ལས། རྩ་བའི་སྔགས་ཀྱི་ལས་ཚོགས་ཀྱི་ཆོ་གའི་ལེའུ་སྟེ་དགུ་པའོ། །འཁོར་ལོ་སྡོམ་པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་བཤད་པ་སྦས་པའི་

དོན་ཀུན་གསལ་བ་ལས་ལེའུ་དགུ་པའི་བཤད་པའོ།།   ༈    །།གཉིས་པ་སྙིང་པོའི་སྔགས་ཀྱིས་ལས་བསྒྲུབ་པ་ལ་གཉིས། ལེའུ་བཅུ་པ་དང༌། ལེའུ་བཅུ་གཅིག་པའོ། །དང་པོ་ལ་གསུམ། སྐུ་གསུམ་སྒྲུབ་པ་དང༌། སྙིང་པོའི་ལས་ཚོགས། ལེའུའི་མཚན་
བསྟན་པའོ། །དང་པོ་ལ་གཉིས། བཤད་པར་དམ་བཅའ་བ། སྒྲུབ་པ་པོས་སྐུ་གསུམ་འགྲུབ་པར་བསྟན་པའོ། །དང་པོ་ནི། ལེའུ་དགུ་པའི་རྗེས་དེ་ནས་རང་དང་དཔལ་ཧེ་རུ་ཀ་གཉིས་སུ་མེད་པར་སྦྱོར་བ་སྒྲུབ་པ་པོ་གང་གིས་ཤེས་པ་ཙམ་གྱིས་ནི། འགྲུབ་པར་ཐེ་
ཚོམ་མེད་པ་ཡི་སྐུ་གསུམ་སྒྲུབ་པ་ནི་བཤད་པར་བྱའོ། །མལ་གྱི་འགྱུར་ལས། དེ་ནས་ཧེ་རུ་ཀ་གཉིས་མེད། སྦྱོར་བ་གང་གིས་ཤེས་ཙམ་གྱིས། །འགྲུབ་པར་ཐེ་ཚོམ་མེད་པ་ཡིས། །སྐུ་གསུམ་པོ་ནི་བཤད་པར་བྱ།  ཞེས་འབྱུང་བ་བདེའོ། །གཉིས་པ་ལ་གཉིས།
སྤྱིའི་དོན་དང༌། ཡན་ལག་གི་དོན་ནོ། །དང་པོ་ནི། རང་དང་ཧེ་རུ་ཀ་གཉིས་སུ་མེད་པར་སྦྱོར་བའི་ཐབས་ཀྱིས། སྐུ་གསུམ་འགྲུབ་པར་བཤད་པའི་ཐབས་དེ་གང་ཡིན་ཞེ་ན། འདི་ལ་ལྭ་བ་པས། མངོན་བརྗོད་ཀྱི་ལེའུ་བཞི་པ་དང༌། ལྔ་པ་དང༌། དྲུག་པ་ནས་
བཤད་པའི་སྐུ་གསུང་ཐུགས་ཀྱི་བདེ་མཆོག་གི་དཀྱིལ་འཁོར་ལྷ་སུམ་ཅུ་པ་གསུམ་སྔར་བཤད་པས། རིམ་པ་བཞིན་དུ་སྐུ་སྤྲུལ་སྐུ་དང༌། གསུང་ལོངས་སྐུ་དང༌། ཐུགས་ཆོས་སྐུ་སྒྲུབ་པར་བཤད་དེ། རང་དང་སྐུ་གསུང་ཐུགས་ཀྱི་ཧེ་རུ་ཀ་གཉིས་གཉིས་
སུ་མེད་པར་སྦྱོར་བའོ། །དེ་ནི་དཀྱིལ་འཁོར་སོ་སོའི་སྒོ་ནས་སྐུ་གསུང་ཐུགས་ཀྱི་སྐུ་གསུམ་སྒྲུབ་པའོ།།               །།དཀྱིལ་འཁོར་གཅིག་ལ་སྐུ་གསུམ་སྒོམ་ཚུལ་ལ། ཀོང་ཀ་ན་པ་ནི་ཧཱུཾ་གཅིག་པུ་ལས་བྱུང་བའི་འཁོར་ལོ་གསུམ་

གྱི་གནས་སྐབས་ནི་སྤྲུལ་པའི་སྐུའོ། །བཟླས་པའི་གནས་སྐབས་སུ་འཁོར་ལོ་གསུམ་ཆར་རང་གི་ལུས་ལ་བསྡུས་ལ་ཆོ་གས་གོ་བསྐོན་པ་ནི་ལོངས་སྤྱོད་རྫོགས་པའི་སྐུའོ། །དེའི་རྗེས་ཐོགས་ལ་ཨཱ་ལི་ཀཱ་ལི་སྤྲོ་ཞིང་བསྡུ་བའི་གནས་
སྐབས་ནི་ཆོས་ཀྱི་སྐུ་ཡིན་ནོ་ཞེས་བཞེད་དེ། ལང་ཀ་དང་དཔའ་བོ་ཡང་དེ་བཞིན་དུ་བཞེད་དོ། །ཧཱུཾ་གཅིག་པུ་ལས། འཁོར་ལོ་གསུམ་རྫོགས་པ་ནི་ལཱུ་ཨི་པ་ལྟར་དཀྱིལ་འཁོར་རྫོགས་པར་སྐྱེད་པ་ཡིན་ལ། དཔའ་བོས་འཁོར་ལོ་གསུམ་ལ་སོགས་པར་ཞེས་
བཤད་པས་འཁོར་ལོ་གསུམ་ཙམ་མིན་ནོ། །ལང་ཀ་དང་དཔའ་བོ་གཉིས་ཀས་སྙིང་གའི་པདྨའི་ཟླ་བ་ལ། ཨཱ་ལི་དང་ཀཱ་ལིའི་སྤྲོ་བ་དང་བསྡུ་བ་ཞེས་བཤད་པས། ལུ་ཨི་པ་ལྟར་ལྟེ་བར་མི་བྱེད་པར་སྙིང་གར་བྱེད་པའི་ལུགས་སོ། །དེ་རྣམས་ཀྱི་ལུགས་ཀྱིས་
ནི་གཟུགས་སྐུ་གཉིས་དང་རྗེས་སུ་མཐུན་པར་སྒོམ་པ་རིམ་པ་དང་པོ་དང༌། ཆོས་སྐུ་དང་རྗེས་སུ་མཐུན་པར་སྒོམ་པ་རྫོགས་རིམ་རྣལ་འབྱོར་ཆེན་པོ་སྒོམ་པ་ལ་མཛད་དེ། མན་ངག་ཡིན་གསུང་ངོ༌། །དཔལ་དཱ་རི་ཀ་པས། ཕྱི་དཀྱིལ་གྱི་ལྷ་སྒོམ་པ་དང༌། 
བྱང་ཕྱོགས་སོ་བདུན་སྒོམ་པ་དང༌། ལུས་དཀྱིལ་སྒོམ་པ་ནི་རིམ་པ་བཞིན་དུ་སྤྲུལ་སྐུ་དང༌། ཆོས་སྐུ་དང༌། ལོངས་སྐུའི་སྒྲུབ་ཐབས་སུ་གསུངས་སོ། །དང་པོ་ནི་གདུལ་བྱ་ཐུན་མོང་པའི་དོན་དུ་གསུངས་པ་ཤིན་ཏུ་རགས་པའི་སྐུའི་རྣམ་པ་ཅན་ཡིན་པས་
སྤྲུལ་སྐུ་དང༌། གཉིས་པ་ནི། བདེ་བ་ཆེན་པོའི་ཡེ་ཤེས་ཀྱིས་དེ་ཁོ་ན་ཉིད་ཀྱི་དོན་ལ་ཞུགས་པའི་རྣམ་པ་ཅན་ཡིན་པས་ཆོས་སྐུ་དང༌། གསུམ་པ་ནི་གདུལ་བྱ་མཆོག་གི་དོན་དུ་གསུངས་པ་ཤིན་ཏུ་ཕྲ་བའི་རྩ་དང་ཁམས་ཀྱི་སྒོ་ནས་གཟུགས་སྐུ་འཛིན་

པའི་རྣམ་པ་ཅན་ཡིན་པས། རྩ་དང་ཁམས་བྱིན་གྱིས་བརླབས་པའི་སྒོ་ནས་བདེ་བ་ལ་རྫོགས་པར་ལོངས་སྤྱོད་པ་ལ་ལོངས་སྐུར་བཞག་སྟེ་ལེགས་པ་ཡིན་ནོ། །ཀུན་སྤྱོད་ལས་ཀྱང༌། ཆོས་དང་ལོངས་སྤྱོད་སྤྲུལ་པ་ཡི། །སྐུ་གསུམ་དག་ནི་རྣམ་སྒོམ་པ། །
བྱང་ཆུབ་ཕྱོགས་ནི་སུམ་ཅུ་བདུན། །དེར་ནི་ངེས་པར་འབྱུང་བར་འགྱུར། ཞེས་བྱང་ཕྱོགས་སོ་བདུན་སྒོམ་པ་དེར་སྐུ་གསུམ་སྒོམ་པ་ངེས་པར་འབྱུང་ཞེས་གསུངས་སོ། །དེ་ལ་བདེ་སྟོང་སྦྱོར་བའི་སྒོ་ནས་བྱང་ཕྱོགས་སོ་བདུན་སྒོམ་པ་ཆོས་སྐུ་དང༌། སོ་
བདུན་ཕྲ་བ་ལུས་དཀྱིལ་དང་སྦྱར་བ་སྒོམ་པ་ལོངས་སྐུ་དང༌། སོ་བདུན་རགས་པ་ཕྱི་དཀྱིལ་དང་སྦྱར་བསྒོམ་པ་སྤྲུལ་སྐུ་ཡིན་པས་དེ་དང་ཡང་མཐུན་ནོ། །འོད་གསལ་དུ་ཞུགས་པ་ནི་ཆོས་སྐུ་དང༌། དེར་འཇུག་པའི་རྟེན་ནི་སྒྱུ་མའི་སྐུ་དང༌། འོད་གསལ་ལས་
བཞེངས་པའི་ཕྲ་བའི་ཟུང་འཇུག་གི་སྐུ་ནི་ལོངས་སྐུ་དང༌། སྐུ་དེས་རགས་པའི་དཀྱིལ་འཁོར་སྤྲུལ་ཏེ་སྒོམ་པ་ནི་སྤྲུལ་སྐུ་ཡིན་ཏེ། ལོ་དྲིལ་གཉིས་ཀྱི་རྫོགས་རིམ་གྱི་བཤད་པར་གསལ་བར་བཤད་ཟིན་ཏོ། །དེ་ལྟར་རིམ་པ་གཉིས་ལ་སྐུ་གསུམ་
སྦྱར་དགོས་པ་ཡང༌། འབྲས་བུའི་སྐུ་གསུམ་དང་རྗེས་སུ་མཐུན་པར་ལམ་རིམ་པ་གཉིས་སུ་སྒོམ་དགོས་པའི་གནད་ཀྱིས་ཡིན་ནོ། །འདིར་སྡོམ་འབྱུང་གི་ལེའུ་གཉིས་པར་གསུངས་པའི་སྐྱེ་ཤི་བར་དོ་གསུམ་དང་མཐུན་པར་སྒོམ་པའི་
མཐུན་ཡུལ་གྱི་གཞིའི་སྐུ་གསུམ་སྦྱར་ནས་དེ་དང་མཐུན་པར་སྒོམ་པའི་རིམ་གཉིས་ཀྱི་སྐུ་གསུམ་ལ་སྦྱར་ན་ཆེས་ལེགས་སོ། །གཉིས་པ་ནི། སྔར་ཧེ་རུ་ཀ་དང་གཉིས་སུ་མེད་པར་སྦྱོར་བས་སྐུ་གསུམ་འགྲུབ་པར་བཤད་པ་འདིར་འཆད་ལ། 

དེ་ཡང་བསྐྱེད་རིམ་པའི་སྐུ་གསུམ་སྒོམ་པ་ཐམས་ཅད་ཧེ་རུ་ཀའི་བདག་ཉིད་དུ་སྒོམ་དགོས་པས། ཧེ་རུ་ཀ་དང་གཉིས་སུ་མེད་པར་སྦྱོར་བ་ཞེས་བྱའོ། །འདི་ནི་རྫོགས་རིམ་གྱི་ལམ་གྱི་སྐུ་གསུམ་སྐྱེ་བའི་རྒྱུད་སྨིན་བྱེད་ཡིན་ནོ། །
དེ་ལྟར་བསྒོམས་པ་ལ་བརྟེན་ནས་རྫོགས་རིམ་གྱི་སྣང་ཕྱོགས་ཀྱི་ཧེ་རུ་ཀ་དང༌། སྟོང་ཕྱོགས་ཀྱི་ཧེ་རུ་ཀ་སྒོམ་པ་ནི་ལམ་གྱི་སྐུ་གསུམ་སྒོམ་པའི་མཆོག་གོ། དེ་ལྟར་ན་སྒྲུབ་པ་པོ་གང་གི་ཚེ་རྫོགས་རིམ་གྱི་ཆོས་ཀྱི་སྐུའི་ལུས་ཅན་དུ་གྱུར་པ་སྟེ། བདེ་
སྟོང་དབྱེར་མེད་ཀྱི་ལྷན་སྐྱེས་ཀྱི་འོད་གསལ་དུ་ཞུགས་པ་ལ། དེ་ལྟར་སེམས་ལེགས་པར་གནས་པར་གྱུར་པ་དེའི་ཚེ་ལམ་གྱི་ཡེ་ཤེས་ཆོས་ཀྱི་སྐུ་ཞེས་ང་སྨྲའོ་ཞེས་གསུངས་ཏེ། སྒྲུབ་པ་པོ་སྟོང་ཕྱོགས་ཀྱི་ཧེ་རུ་ཀ་དང་གཉིས་སུ་མེད་པར་བྱས་
པའོ། །སྒྲུབ་པ་པོ་གང་གི་ཚེ་རྫོགས་རིམ་གྱི་ལོངས་སྤྱོད་རྫོགས་སྐུའི་ལུས་ཅན་དུ་གྱུར་པ་སྟེ། ལྷན་སྐྱེས་ཀྱི་འོད་གསལ་གྱི་རླུང་སེམས་ཙམ་ལས་གྲུབ་པའི་ཧེ་རུ་ཀའི་སྐུ་གྱུར་ཅིང༌། དེ་ནས་སྒྱུ་མའི་སྐུ་དེ་ལ་མཉམ་པར་བཞག་པ་ལ་གནས་
པ་དེའི་ཚེ། རྫོགས་རིམ་གྱི་ལོངས་སྤྱོད་རྫོགས་པའི་སྐུར་ང་རབ་ཏུ་སྨྲ་སྟེ། སྒྲུབ་པ་པོ་སྣང་ཕྱོགས་སྒྱུ་མའི་ལོངས་སྤྱོད་རྫོགས་པའི་སྐུའི་ཧེ་རུ་ཀ་དང་གཉིས་སུ་མེད་པར་བྱས་པའོ། །སྒྲུབ་པ་པོ་གང་གི་ཚེ་སྤྲུལ་པའི་སྐུའི་ལུས་ཅན་དུ་
གྱུར་པ་སྟེ། ཟུང་འཇུག་པའི་རགས་པའི་དཀྱིལ་འཁོར་དུ་གྱུར་ཅིང༌། དེ་ལ་སེམས་རྩེ་གཅིག་ཏུ་གནས་པར་གྱུར་པ་དེའི་ཚེ་སྤྲུལ་པའི་སྐུར་ཡང་ང་སྨྲ་སྟེ། སྒྲུབ་པ་པོ་སྣང་ཕྱོགས་ཀྱི་རགས་པའི་སྐུའི་ཧེ་རུ་ཀ་དང་གཉིས་སུ་མེད་

པར་བྱས་པའོ། །ལོ་ཆེན་དང་མལ་གྱི་འགྱུར་ལ། ལེགས་སེམས་དང༌། མཉམ་གཞག་དང༌། སེམས་རྩེ་གཅིག་པ་ཞེས་པའི་རྐང་པ་གསུམ་མེད་ཀྱང༌། གཉིས་འདུས་དང་མར་ངོ་རྐྱང་པའི་འགྱུར་ལ་ཡོད་པ་ལེགས་སོ། །ཆོས་ཀྱི་སྐུར་གྱུར་པ་སོགས་
གསུམ་པོ་འབྲས་བུའི་སྐབས་སུ་གནས་གྱུར་པ་ལ་འཆད་པ་ནི་མ་བརྟགས་པ་སྟེ། དེ་དག་འབྲས་བུ་ལ་འཆད་ན་སྔར་ཧེ་རུ་ཀ་དང་གཉིས་སུ་མེད་པར་སྦྱོར་བས་སྐུ་གསུམ་སྒྲུབ་པ་བཤད་པར་བྱ། ཞེས་དམ་བཅས་པ་དོན་མེད་པར་འགྱུར་ཏེ། དེ་དག་
ལས་གཞན་པའི་ཐབས་འདིར་མ་གསུངས་པའི་ཕྱིར་དང༌། དེ་རྣམས་ཀྱང་སྐུ་གསུམ་བསྒྲུབ་པའི་ཐབས་ལ་མ་བཤད་པའི་ཕྱིར་དང༌། ཡེ་ཤེས་ཞེས་པའི་རྐང་པ་གཉིས་དང་ཟློས་པར་འགྱུར་བའི་ཕྱིར་རོ། །གཞུང་དེ་རྣམས་བསྐྱེད་རིམ་ལ་སྦྱོར་
བའི་བཤད་པ་ཡང་རུང་ཙམ་སྣང་ཡང༌། གཙོ་བོ་ནི་རྫོགས་རིམ་ལ་སྦྱོར་རྒྱུ་ཡིན་ནོ། །དེ་འདྲ་བའི་ལམ་གྱི་སྐུ་གསུམ་སྒོམ་པ་གོམས་པར་བྱས་ན་འབྲས་བུའི་སྐབས་ཀྱི་ཡེ་ཤེས་ཆོས་སྐུ་དང༌། ལོངས་སྤྱོད་རྫོགས་པའི་སྐུ་དང་སྤྲུལ་པའི་
སྐུ་ཡང་དག་པར་ཐོབ་པར་གདོན་མི་ཟ་ཞིང༌། རྣལ་འབྱོར་པ་བདག་ཉིད་འབྲས་བུའི་ཤྲཱི་ཧེ་རུ་ཀར་ནི་འགྱུར་བ་འདི་ལ་ཐེ་ཚོམ་མེད་དོ། །ཕྱི་མ་གཉིས་ཀྱིས་སྐུ་གསུམ་ཡང་རྒྱུད་ཐ་དད་མིན་པར་ཧེ་རུ་ཀ་གཅིག་གི་བདག་ཉིད་དུ་གྱུར་པར་སྟོན་
ནོ། །དགུ་པར། དངོས་གྲུབ་ཐམས་ཅད་སྒྲུབ་བྱེད་ཡིན། ཞེས་གསུངས་པའི་མཆོག་གི་དངོས་གྲུབ་སྐུ་གསུམ་འགྲུབ་པ་ཡང་འདིར་བསྟན་པ་ཡིན་ནོ། །གཉིས་པ་ལ་གཉིས། བཤད་པར་དམ་བཅའ་བ་དང༌། ལས་ཚོགས་དངོས་སོ། །

དང་པོ་ནི། སྙིང་པོ་ཡི་གེ་ཉེར་གཉིས་པའི་གསང་སྔགས་འདི་ཡི་ནི་གསང་བ་སྟེ་སྒྲུབ་པ་བཤད་ཀྱིས་སྒྲུབ་པ་པོ་ཉོན་ཅིག་ཅེས་ཞུ་བ་པོ་ལ་ཉན་པར་བསྐུལ་ལོ། །གཉིས་པ་ནི། འགེགས་ནས་ཤི་བའི་རོ་ལ་རོ་ལངས་བསྒྲུབས་པ་གྲུབ་
པ་ན། བདག་ལ་མཁའ་སྤྱོད་ཀྱི་དངོས་གྲུབ་བྱིན་ཅིག་ཅེས་སྨྲས་པ་ན། དེའི་ལུས་ལས་འཛགས་པའི་མར་ཁུ་བླངས་པ་སྣོད་དུ་བླུགས་ཏེ། སྙིང་པོའི་སྔགས་བཟླས་པས་རྐང་མཐིལ་ལ་བྱུགས་ན་དཔག་ཚད་བྱེ་བར་འཕགས་ནས་མཁའ་ལ་
ཕར་འགྲོ་བ་དང་ཚུར་འོང་བར་འགྱུར་རོ། །སྐྱེ་བདུན་ཀྱི་རོ་ཙ་ན་དང་གང་འདོད་པའི་སྲོག་ཆགས་དེའི་ཤ་འདྲེས་པའི་ཐིག་ལེ་བྱས་པའམ་ཟོས་ན་གཟུགས་སྟོང་ཕྲག་དུ་མར་བྱེད་དོ། །ཤ་དེ་ཟོས་པའི་མཐུས་ཁང་བཟང་དང་ཤིང་དང་ཁྱིམ་ལ་འཛེགས་ཏེ་
རྣལ་འབྱོར་མ་རྣམས་དང་ལྷན་ཅིག་དཔག་ཚད་བྱེ་བའི་བར་དུ་འགྲོ་བར་འགྱུར་རོ། །རྟ་རྒའི་མར་དང་ཚིལ་ཆེན་ལ་སྔགས་ཁྲི་བཟླས་ནས་རྐང་མཐིལ་ལ་བྱུགས་ན་ནམ་མཁའ་ལ་འགྲོ་བ་དང་འོང་བ་ལས་གཞན་དུ་མི་འགྱུར་བ་སྟེ་ངེས་པར་
འགྱུར་རོ། །མཆོད་གཏོར་སྔོན་དུ་འགྲོ་བས་མར་ངོ་ལ་སྲོག་ཆགས་སྣ་ཚོགས་ཀྱི་ཐོད་པ་དུར་ཁྲོད་ཀྱི་སས་བཀང་ལ། དེར་ཡུངས་ཀར་བསྐྲུན་ཏེ་དུས་དུས་སུ་དེའི་ཆེད་དུ་གཏོར་མ་སྦྱིན་པ་དང་བསྲུང་བའི་སྔགས་སུམྦྷ་སོགས་བཟླའོ། །ཕྱིས་
ཡུངས་ཀར་མ་ནོར་བར་གཏུམས་ལ་སོ་སོ་ལ་སྔགས་མིང་སྤེལ་དང་བཅས་པ་ཁྲི་ཁྲི་བཟླས་ནས་ཐུམ་པོར་བྱས་ཏེ། གང་དང་གང་རང་གཞན་སུ་ལ་བཏགས་པ་དེ་དང་དེར་སྣང་ངོ༌། །སྣང་བར་འདོད་ན་ཐིག་ལེ་བྱས་པའམ་ཐུམ་པོ་

བཏགས་ན་སྣང་བར་འགྱུར་ཞིང༌། མི་སྣང་བར་འདོད་ན་ཐིག་ལེ་ཕྱིས་པའམ་ཐུམ་པོ་བཀྲོལ་ན་མི་སྣང་བར་འགྱུར་རོ། །འདོད་ན་བྱིས་པ་དང་ཞེས་བྱ་བ་ལ་སོགས་པ་ནི་ཐོད་པ་སོ་སོར་ཡུངས་ཀར་བསྐྲུན་པ་སོགས་ཀྱི་སྦྱོར་བ་བྱས་པས་སོ། །བསྒྲུབ་བྱའི་
རྐང་རྗེས་ཀྱི་ས་དང་དུར་ཁྲོད་ཀྱི་ཐལ་བས་གཟུགས་བརྙན་བྱས་ལ། དྲག་ཤུལ་སྤྱོང་པའི་རྫས་ཀྱིས་འཁྲུལ་འཁོར་ལས་དང་མཐུན་པའི་བསྐུལ་ཚིག་སྨོས་པ་ཅན། སྐུད་པ་ནག་པོས་དཀྲིས་པ་དེའི་སྙིང་གར་གཞུག་གོ། དེ་ནས་དེ་ལ་བསྒྲུབ་བྱ་བསྟིམས་
ལ་སྔགས་བསྐུལ་ཚིག་དང་བཅས་པ་ཟློས་ཤིང་མི་རུས་ཀྱི་ཕུར་པ་རྣོན་པོ་སོར་བརྒྱད་པ་ལ་སོགས་པར་བཏབ་ན། ཚིག་འཕྲོག་པ་ལྐུགས་པ་དང༌། མཐོང་བ་འཕྲོག་པ་ལོང་བ་དང༌། ཉན་པ་འཕྲོག་པ་འོན་པ་དང༌། སྣ་འཕྲོག་པ་དྲི་མི་ཚོར་
བ་དང༌། ལྕེ་འཕྲོག་པ་རོ་མི་ཚོར་བར་བྱེད་དོ། །གཟུགས་སྟོང་ཕྲག་དུ་མར་བྱེད་པ་ནས་ལྕེ་འཕྲོག་པར་བྱེད་པའི་བར་ལ། ལྭ་བ་པ་དང་ལྷ་སྦས་ཀྱི་འགྲེལ་པར་ཆོ་ག་གཞན་མང་པོ་བཤད་པ་རྣམས་ཚིག་མངས་སུ་དོགས་ནས་སྔོན་གྱི་ལོ་ཙཱ་བའི་མན་
ངག་ལས་འབྱུང་བ་རྣམས་འདིར་བཀོད་དོ། །བསྒྲུབ་བྱ་གང་གི་ཁྲག་འདྲེན་འདོད་པ་དེའི་ཁྲག་འདྲེན་པར་བྱེད་པ་དང༌། རེངས་པར་བྱེད་པ་ནི་བཤད་ཟིན་ཏོ། །གསུམ་པ་ནི། དཔལ་ཧེ་རུ་ཀ་མངོན་པར་བརྗོད་པ་བསྡུས་པའི་རྒྱུད་ལས་སྐུ་གསུམ་འགྲུབ་
པ་དང་སྙིང་པོའི་སྔགས་ཀྱི་ལས་ཚོགས་ཀྱི་ཆོ་གའི་ལེའུ་སྟེ་བཅུ་པའོ། །འཁོར་ལོ་སྡོམ་པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་བཤད་པ་སྦས་པའི་དོན་ཀུན་གསལ་བ་ལས་ལེའུ་བཅུ་པའི་བཤད་པའོ།།  ༈  །། གཉིས་པ་

ལེའུ་བཅུ་གཅིག་པ་ལ་བཞི། བཤད་པར་དམ་བཅའ་བ། སྐྱེ་བདུན་བརྟག་པའི་ཐབས། སྐྱེ་བདུན་གྱི་རོ་ཙ་ན་ལ་བརྟེན་ནས་ལས་སྒྲུབ་པ། །ལེའུ་ཡི་མཚན་བསྟན་པའོ། །དང་པོ་ནི། ལེའུ་བཅུ་པའི་རྗེས་དེ་ནས་སྙིང་པོའི་ལས་སྔར་བཤད་
པ་ལས་བཞན་ཡང་སྒྲུབ་པ་པོས། མྱུར་དུ་དངོས་གྲུབ་ལ་འཇུག་པའི་དངོས་གྲུབ་ཐོབ་པར་འགྱུར་བ་བཤད་པར་བྱའོ། །དེ་གང་ཞེ་ན། སྐྱེ་བ་བདུན་པའི་བར་དུ་བར་མ་ཆད་པར་མིར་འབྱུང་བ་སྟེ་སྐྱེས་པའི་རོ་ཙ་ན་ལ་སོགས་པ་སྒྲུབ་པ་པོ་གང་གིས་བསྟེན་
པ་ཙམ་གྱིས་དངོས་གྲུབ་འགྲུབ་པའོ། །གཉིས་པ་ནི། མིའི་འགྲོ་བའི་སྐྱེས་བུ་སྟེ་སྐྱེས་པ་གང་ཞིག་ལུས་ཀྱི་རྡུལ་དྲི་ཞིམ་པོར་འབྱུང་བ་དང༌། ཚིག་བདེན་པར་སྨྲ་བ་དང༌། ཡུན་རིང་པོར་མིག་མི་འཛུམས་པ་ལ་སྐལ་ལྡན་གྱིས་ཁུ་བ་མྱུར་དུ་མི་འབྱུང་བ་
ལ་འདོད་པ་དང༌། མིག་ཡུན་རིང་པོར་གདངས་པ་ལ་འདོད་པ་དང༌། མྱུར་དུ་འཛུམ་པར་བྱེད་པ་ལ་འདོད་པའི་ལུགས་གསུམ་བཤད་པ་ལ། གཞུང་བོད་དཔེ་བཞིན་ཡོད་ན་སྔ་ཕྱི་གཉིས་འོང་དོན་མེད་པས་བར་པ་ལྟར་རོ། །དེའི་ཚད་ནི་ཐ་མལ་པའི་
མིག་འཛུམས་ཐེབས་བདུན་གྱི་བར་དུ་མི་འཛུམས་པ་ལ་བཞེད་དོ། །ཡིད་ལ་ཁྲོ་བ་མེད་པར་གྱུར་པ་དང༌། ཁ་ནས་དབུགས་དྲི་ཞིམ་པ་འབྱུང་བ་དེ་ནི་སྐྱེ་བ་བདུན་བར་མ་ཆད་དུ་མིའི་སྐྱེ་བར་གྱུར་པའི་རྟགས་ཡིན་ནོ། །དེ་འདྲ་བའི་དྲི་ཞིམ་པོ་ནི་
རོ་ཙ་ནའི་འབྲས་བུ་ཡིན་པས། དེས་དེ་རྗེས་སུ་དཔག་པར་བྱའོ། །གྲིབ་མ་རིམ་པ་བདུན་པ་བྱ་ངང་པའི་འགྲོས་ཅན། སྙིང་རྗེ་དེ་དང་ཡང་དག་པར་ལྡན་པ་ཞེས་པ་འདི་ལོ་ཆེན་དང་མལ་གྱི་འགྱུར་ལ་མེད་ལ། གཉིས་འདུས་དང་མར་དོ་རྐྱང་པའི་

འགྱུར་ལས་འབྱུང་ངོ༌། །གསུམ་པ་ནི། དེ་བསྟེན་ནས་ཞེས་པ་ལ་བྷ་བ་བྷ་དྲས་དྲི་ཞིམ་པོ་དེ་བསྣམས་པས་རོ་ཙ་ན་ཡོད་པར་དཔོག་པ་ལ་བཤད་དེ། དེའི་སྐད་དོད་ལ་བསྣམས་པ་ཡོད་གསུང་ངོ༌། །སྐྱེ་བདུན་དེ་ཤི་བ་ན་དེའི་སྙིང་ཁ་ན་རོ་ཙ་ན་ཡོད་དེ་
དེ་བླངས་ལ། དཔལ་ཧེ་རུ་ཀའི་སྙིང་པོའི་སྔགས་བརྒྱ་རྩ་བརྒྱད་བཟླས་ནས་དཔྲལ་བར་ཐིག་ལེ་བྱས་ན། སྟེང་དུ་སྟེ་ནམ་མཁའ་ལ་ལྡིང་བར་འགྱུར་ཞིང༌། ས་ནས་དཔག་ཚད་བྱེ་བའི་སྟེང་དུ་འགྲོ་བར་འགྱུར་རོ། །དེ་བསྟེན་པ་སྟེ་བསྣམས་པ་ཙམ་
གྱིས་འཇིག་རྟེན་གསུམ་པོ་ཐམས་ཅད་ཤེས་པའི་མངོན་ཤེས་ཅན་དུ་འགྱུར་རོ། །དཔག་ཚད་བྱེ་བ་ལྔ་བཅུར་ཉིན་ཞག་གཅིག་གིས་ཕར་འགྲོ་ཞིང༌། ཚུར་ལ་འོང་བར་འགྱུར་རོ། །ལྷའི་ལུས་ལྟར་རྒས་པ་མེད་ཅིང་ཚེ་རིང་བ་ཡང་ཐོབ་པར་འགྱུར་རོ། །རོ་ཙ་ན་
ནི་གུར་ཀུམ་གྱི་མདོག་ཅན་ཅིག་ཡིན་པར་དཀའ་རྒྱལ་གྱིས་བཤད། བླ་མ་གོང་མ་རྣམས་སེར་པོ་ཆུ་ཐུམ་གྱི་རྣམ་པ་ལྟ་བུ་བ་ལང་གི་མིག་ཙམ་ཞིག་ཡོད་གསུང་ངོ༌། །དེ་ལེན་ལུགས་ལ་ཕམ་ཐིང་པ་སྐུ་མཆེད་བགྲེས་པ་རྣམས་ཀྱི་བཞེད་པས། 
དེ་བྱང་ཆུབ་སེམས་དཔའ་ཡིན་པས་དེ་ལ་སྒྲུབ་པ་པོས་བསྙེན་བཀུར་བྱས་ཏེ། གསོལ་བ་བཏབ་པས་དེས་ལུས་སྟེར་བ་ཡིན་གསུང་ལ། བླ་མ་བལ་པོ་ཀ་ན་ཀ་ཤྲཱི་ཆེན་པོའི་རྗེས་སུ་འབྲངས་ནས་དེ་ལ་བསྒྲལ་བའི་ཐབས་དགོས་པར་བཞེད་ཅེས་
བླ་མ་མལ་གྱི་ལུགས་འཛིན་པ་དག་ཟེར་མོང་ཀྱང༌། སྐལ་ལྡན་གྱིས་རང་ཉིད་ཤི་བའི་སྐྱེ་བདུན་གྱི་རོ་ཙ་ན་བླང་བར་བཤད་དོ། །ཞེས་གསུང་པ་ལེགས་སོ། །དཀའ་རྒྱལ་ཟླ་བས་ལེའུ་བཅུ་པའི་ལས་ཚོགས་ཐམས་ཅད་ཀྱང་སྐྱེ་བདུན་ལ་

བརྟེན་ནས་བྱེད་གསུང་སྟེ། གང་འདོད་པའི་གཟུགས་སུ་བྱེད་དོ་ཞེས་པ་ཡན་ཆད་ཐམས་ཅད་ལ་བྱེད་པར་མངོན་ནོ། །དཔལ་ཧེ་རུ་ཀའི་སྙིང་པོས་སྐྱེ་བདུན་ལ་བརྟེན་ནས་ལས་སྒྲུབ་པ། སྒྲུབ་པ་པོ་གང་གིས་ཤེས་པ་དེ་ལ་དངོས་གྲུབ་
གང་དང་གང་འདོད་པ་དེ་དང་དེ་སྟེར་བར་འགྱུར་རོ། །བཞི་པ་ནི། དཔལ་ཧེ་རུ་ཀ་མངོན་པར་བརྗོད་པ་བསྡུས་པའི་རྒྱུད་ལས། སྐྱེ་བ་བདུན་པའི་མཚན་ཉིད་དང་དེའི་ལུས་ལ་བརྟེན་ནས་དངོས་གྲུབ་སྒྲུབ་པའི་ཆོ་གའི་ལེའུ་སྟེ་བཅུ་གཅིག་པའོ། །འཁོར་ལོ་སྡོམ་པར་
བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་བཤད་པ་སྦས་པའི་དོན་ཀུན་གསལ་བ་ལས་ལེའུ་བཅུ་གཅིག་པའི་བཤད་པའོ།།   ༈   །།གསུམ་པ་ཉེ་སྙིང་གིས་ལས་སྒྲུབ་པ་ལ་གསུམ། བཤད་པར་དམ་བཅའ་བ། ལས་སྦྱོར་དངོས། ལེའུ་ཡི་
མཚན་བསྟན་པའོ། །དང་པོ་ནི། ལེའུ་བཅུ་གཅིག་པའི་རྗེས་དེ་ནས་དངོས་གྲུབ་ཐམས་ཅད་ཐོབ་པར་བྱེད་པའི་ཉེ་བའི་སྙིང་པོ་ལ་བརྟེན་པའི་ལས་ཀྱིས་ནི། །འཇིག་རྟེན་གསུམ་ན་ཡོད་པ་གང་ཅི་ཡང་རུང་བའི་དངོས་གྲུབ་དེ་རྣམས་ཀུན་སྐད་ཅིག་གིས་ཏེ་
མྱུར་དུ་འགྲུབ་པ་བཤད་པར་བྱའོ། །གཉིས་པ་ལ་དྲུག  །ས་གཡོ་བ་སོགས་ཀྱི་ལས་སྦྱོར་བཞི་བསྟན་པ། མིག་ལ་བརྟེན་པའི་ལས་སྦྱོར། མཁའ་སྤྱོད་སྒྲུབ་པའི་རི་ལུའི་ལས་སྦྱོར། ཁྲག་འདྲེན་པ་སོགས་ཀྱི་ལས་དྲུག་རྗེས་འཛིན་དང་བཅས་པ། མི་
སྣང་བ་སོགས་ཀྱི་ལས་བདུན་རྗེས་འཛིན་དང་བཅས་པ། ཆུ་བོ་གྱེན་དུ་ཟློག་པ་སོགས་ཀྱི་ལས་ལྔ་རྗེས་འཛིན་དང་བཅས་པའོ། །དང་པོ་ནི། རྒྱུད་ལ་རང་དགར་འཇུག་པ་དགག་པའི་ཕྱིར། ཊ་ཕ་ནས་ཨོཾ་གྱི་བར་བཟློག་སྟེ་བཀོད་པ་ནི། ཨོཾ་ཧྲཱིཿཧ་ཧ་

ཧཱུཾ་ཧཱུཾ་ཕཊ་ཅེས་པའོ། །འདི་ནི་ཧེ་རུ་ཀའི་སྙིང་པོའི་སྔགས་དང་ཉེ་བའི་སྙིང་པོའོ། །གསང་སྔགས་ཉེ་སྙིང་འདི་འབུམ་བཟླས་པས་ས་འོག་ས་སྟེང་ས་བླའི་འཇིག་རྟེན་གསུམ་གཡོ་བར་བྱེད་ན། ཡང་གི་སྒྲས་གཞན་ལྟ་ཅི་སྨོས་པའོ། །
ལས་སྦྱོར་འདི་ནཱ་རོ་པས་གྲུབ་པ་ཡིན་གསུང་ངོ༌། །གྲོག་ལ་རོའི་སེན་རྩི་དང༌། གི་ཧཾ་དང༌། རང་གི་ཁུ་བ་བསྲེས་པའི་སྣག་ཚས་དབུས་སུ་པདྨ་འདབ་མ་དྲུག་པ་ལྟེ་བ་གེ་སར་དང་ལྡན་པ། ལྟེ་བར་ཟླ་བའི་དཀྱིལ་འཁོར་གྱིས་བརྒྱན་པ། རྡོ་རྗེའི་ཕྲེང་བས་བསྐོར་
བ། དེའི་ཕྱི་རོལ་ཏུ་འཁོར་ལོ་དཀར་པོ་རྩིབས་དྲུག་པ་བྲི། པདྨའི་འདབ་མ་དྲུག་ལ་ཡི་གེ་བདུན་པ་གཡས་སྐོར་དུ་དགོད། འཁོར་ལོའི་རྩིབས་རྣམས་ལ་གོ་ཆའི་རྣལ་འབྱོར་མ་དྲུག་གི་སྙིང་པོ་བྲི། དབུས་སུ་བདུན་པ་ཧེ་རུ་ཀ །ཞེས་འབྱུང་བ་ནི་པདྨ་ལ་ཡི་གེ་བདུན་
དགོད་པར་གསུངས་པས། པདྨའི་ལྟེ་བ་ལ་ཧཱུཾ་དགོད་པའི་དོན་ནོ། །བླ་མ་སྔ་མས་བསྒྲུབ་བྱའི་མིང་བསྐུལ་ཚིག་དང་བཅས་པ་ཡང་བྲི་ཞེས་ཟེར་རོ། །དེ་ནས་ཉེ་སྙིང་འདོན་ཞིང་རྗེས་སུ་ཆགས་པའི་བསམས་པས། བསྒྲུབ་བྱ་གང་ན་ཡོད་པའི་ཕྱོགས་སུ་བལྟས་
ལ་ལག་པ་གཉིས་ཀ་གདེངས་ཤིང་གཡོ་བས། བསྒྲུབ་བྱ་མདུན་ན་ཁ་བཞིན་གསལ་བར་བསྒོམས་ཏེ། ཕྱག་རྒྱ་དང་སྙོམས་པར་འཇུག་པའི་རྗེས་སུ་ཆགས་པས་བསྒྲུབས་ན། ལྷ་དང་ལྷ་མ་ཡིན་དང་གནོད་སྦྱིན་དང་སྲིན་པོ་དང་ཀླུ་དང་དྲི་ཟ་དང་མིའམ་
ཅི་རྣམས་གང་འདོད་པ་འགུགས་པར་བྱེད་ན། ས་ལ་སྐྱེས་པ་རྣམས་ལྟ་ཅི་སྨོས། ཡང་ན་ཙན་དན་དམར་པོ་དང་སྐེ་ཚེ་དང་ལན་ཚྭ་དང་བསྒྲུབ་བྱའི་རྐང་རྗེས་ཀྱི་ས་ལ་གཟུགས་བརྙན་བྱས་ཏེ། གྲོ་ག་ལ་སྔར་བཤད་པའི་འཁོར་ལོ་བྲིས་ལ་སྙིང་གར་

བཅུག་ནས་དགུག་གཞུག་བྱས། མིང་སྤེལ་དང་བཅས་པ་བཟླས་ན། རྒྱལ་པོ་ནོར་དང་འཁོར་དང་བཅས་པ་དབང་དུ་འགྱུར་རོ། །རྒྱ་མཚོ་དང་འབབ་ཆུ་དང་རྫིང་བུ་དང་ལ་སོགས་པས་ཆུ་མིག་གི་ཆུ་སྐེམས་པའམ་གནོན་པ་སྟེ་
རེངས་པར་བྱེད་པ་ནི་སྔགས་ཀྱི་ནུས་མཐུ་ཐོབ་པས། སྔར་གྱི་འཁྲུལ་འཁོར་ལ་སྤེལ་ཚིག་སྤོས་པས་སྔགས་སྤེལ་ཚིག་དང་བཅས་པ་བཟླས་པས་འགྲུབ་བོ། །གང་དུ་ཉེ་སྙིང་འབུམ་ཕྲག་བདུན་བཟླས་པའི་གནས་དེར་ཟངས་ལ་སོགས་པ་ལ་གཟོད་
རིས་བྱས་པའི་འཁོར་ལོ། ཙན་དན་དམར་པོ་དང་སྲིན་ལག་གཡོན་པའི་ཁྲག་གིས་དབང་གི་འཁྲུལ་འཁོར་བྲིས་ལ། རབ་གནས་བྱས་ཏེ་སྔགས་བཟླས་ཤིང་ལུས་ལ་བཅངས་ན་མཁའ་འགྲོ་མ་ཐམས་ཅད་སྒྲུབ་པ་པོའི་མངག་གཞུག་བྱེད་པ་སྟེ་བཀའ་
ཉན་ཅིང་བགེགས་མི་ནུས་སོ། །གཉིས་པ་ནི།  ལག་པ་གཡོན་པར་ཟླ་བའི་དཀྱིལ་འཁོར་གྱི་སྟེང་དུ། སྔར་གྱི་འཁོར་ལོ་ཙན་དན་དཀར་པོས་བྲིས་ལ། ལས་དང་རྗེས་སུ་མཐུན་པའི་འོད་ཟེར་འཕྲོ་བ་བཀོད་ལ་ཉེ་སྙིང་འདིས་ཆུ་ལ་ཡོངས་སུ་བཟླས་ཏེ་
དེས་འཁོར་ལོ་བགྱིས་པའི་ཆུས། བདག་ཉིད་ཀྱི་མིག་བཀྲུས་ན་སྐྱེ་བ་བདུན་པའི་མི་ཤེས་པར་འགྱུར་ཞིང༌། འདས་པ་དང་མ་འོངས་པ་ཡང་ཤེས་པར་འགྱུར་རོ། །དེ་བཞིན་དུ་འཁོར་ལོ་དང་ལྡན་པའི་ལག་པས་མིག་ལ་རེག་ཅིང་སྔགས་བཟླས་ན། ཚེ་ཟད་
པ་དང་འཆི་བ་ཉིད་དུ་སྣང་བ་སྟེ་དེའི་རྟགས་དང་ལྡན་པ་ཡང་མཚན་མ་ངན་པ་སྔ་མ་ལོག་ནས། ཚེ་རིང་བ་དང་གསོན་པོར་སྣང་བའི་རྟགས་དང་ལྡན་པར་འགྱུར་རོ། །གཉིས་འདུས་ཀྱི་འགྱུར་ལས། ཚེ་ཟད་པ་ཡང་འཆི་བ་བཞིན་དུ་སྣང་བ་དང༌། ཚེ་རིང་བ་

གསོན་པར་སྣང་བར་འགྱུར་རོ། ཞེས་པ་ལྟར་ན་ཚེ་རིང་ཐུང་གི་རྟགས་ཤེས་པར་འགྱུར་བའོ། །འཁོར་ལོ་དང་ལྡན་པས་མིག་ལ་ཉེ་སྙིང་སྤེལ་ཚིག་དང་བཅས་པས་མངོན་པར་སྔགས་ནས་གང་ལ་བལྟས་པ་དེ་གནོན་པ་སྟེ་རེངས་པར་འགྱུར་རོ། །གསུམ་པ་
ནི། དཔའ་བོ་གཡུལ་དུ་ཤི་བའི་རྐང་མཐིལ་གྱི་པགས་པ་བླངས་ཏེ་དཔའ་བོ་གྲིར་ཤི་བའི་མི་དེ་ཉིད་ཀྱི་ཁྲག་དང་ལྷན་ཅིག་བཏགས་ལ། ལིག་བུ་མིག་སྨན་ནི། གཉིས་འདུས་ཀྱི་འགྱུར་ལས། རྣ་བའི་མིག་སྨན་ཞེས་འབྱུང་ལ། དེའི་དོན་ལ་བཤད་པ་
གཞན་འདུག་ནའང་ལིག་བུ་ནི་རྣ་བ་ཡིན་ལ། རྣ་བར་དེས་རེག་པ་ཙམ་གྱིས་མིག་གཉིས་གསལ་བར་འགྱུར་བར་ལྷ་སྦས་ཀྱིས་བཤད། རྡོའི་བྱེ་བྲག་ཅིག་ཡིན་ཟེར། དེ་ནི་གླིང་མཐའ་ནས་རྙེད་པ་དང་ཟེར། གླིང་གཞན་ནས་རྙེད་ཅེས་ཀྱང་ཟེར་རོ། །དེ་དང་ལྡོང་
རོས་དང་གི་ཧཾ་དང་གུར་ཀུམ་དང་དཔའ་བོའི་སྙིང་ཁྲག་དང་བསྣོས་པ་སྟེ་དེས་ཡང་དང་ཡང་དུ་སྦངས་པའི་རི་ལུ་ཐོད་པར་བཅུག་སྟེ་གྲིབ་མ་ལ་བསྐམས་ལ། བྷ་བ་བྷ་དྲས། གསེར་དང་ཟླ་བ་ཉིན་བྱེད་རྣམས། །རིག་བྱེད་གསུམ་བཞི་ཚད་མན་ཆ། ཐུབ་
པ་གསུམ་མདའ་ར་ཏིས་ལྷག །རི་ལུ་རིམ་པས་དཀྲི་བར་བྱ། ཞེས་བཤད་པ་ལྟར་གསེར་དངུལ་ཟངས་གསུམ་གྱི་ལྕགས་གསུམ་གྱིས་དཀྲིས་པ་བྱས་ཏེ། ཡང་རིང་ལུ་དེ་ལྷག་པར་གནས་པ་བྱའོ། །ལྷག་གནས་ནི་རབ་གནས་བྱེད་པ་ལ་བཤད་པ་ལྟར་
རབ་གནས་བྱའོ། །སྐར་མ་རྒྱལ་ལ་བྱ་ཞེས་པ་གཉིས་འདུས་དང་མར་དོ་རྐྱང་པའི་འགྱུར་ལ། ལྷག་གནས་བྱེད་པ་ལ་སྦྱོར་ལ། ལོ་ཆེན་དང་མལ་གྱི་འགྱུར་ལས། སྐར་མ་རྒྱལ་ལ་བབ་པ་ན་དཔལ་ཧེ་རུ་ཀའི་ཞལ་དུ་བཅུག་ལ་ཞེས་འོག་མ་དང་སྦྱོར་

བའི་ཕྱི་མ་ལྟར་ལེགས་སོ། །སྐར་མ་རྒྱལ་ལམ་རྒྱུ་སྐར་བཟང་པོ་གཞན་ལ། དུར་ཁྲོད་ལ་སོགས་པ་དབེན་པའི་གནས་སུ་ཚོན་སྣ་ལྔའི་ཆུ་ཚོན་གྱིས་དཀྱིལ་འཁོར་བྲིས་ཏེ་བསྒྲུབས་ཤིང་མཆོད་པའི་རྗེས་ལ། དེའི་དབུས་སུ་བསྒྲུབ་
བྱ་སྟེ་རོ་གཙང་མ་བཞག །དེའི་ཁར་སྔར་གྱི་རི་ལུ་བཅུག་པ་ནི། དཔལ་ཧེ་རུ་ཀའི་ཞལ་དུ་བཅུག་པའི་དོན་ནོ། །དེ་ནས་རོ་དེ་ལ་གུ་གུལ་གྱིས་བདུག་ཅིང་རང་གི་ལག་པ་གཡོན་པས་རོ་དེའི་ཁ་བཀབ་སྟེ། ཡང་ཉེ་སྙིང་བརྒྱ་རྩ་བརྒྱད་བཟླས་ན་རོ་
དེས་རི་ལུ་དེ་ཁ་ནས་འབྱིན་ལ། དེ་རང་གི་ཁར་བཅུག་ན་སྒྲུབ་པ་པོ་དེ་དེའི་མོད་ལ་མི་སྣང་བར་འགྱུར་ཞིང༌། ལུས་ཀྱི་གྲིབ་མ་མེད་པར་འགྱུར་ཏེ། ལྷ་རྣམས་ཀྱིས་ཀྱང་མཐོང་བར་མི་འགྱུར་ན། ས་སྟེང་གི་མི་རྣམས་ཀྱིས་མི་མཐོང་བ་ལྟ་སྨོས་
ཀྱང་ཅི་དགོས། འདི་ལ་མར་དོས། རང་གི་སྙིང་གའི་ཧཱུཾ་ལས་འཕྲོས་པའི་ཧཱུཾ་རོའི་སྙིང་གར་བཀོད་ནས་དེ་ཡོངས་སུ་གྱུར་པ་ལས་དེ་ཉིད་བདེ་མཆོག་ཞལ་གཅིག་ཕྱག་གཉིས་པ་ཕྱག་རྒྱ་དྲུག་ལ་སོགས་པས་བརྒྱན་པ་བསམས་ལ། དེའི་སྙིང་
གའི་ཧཱུཾ་ལས་འོད་ཟེར་འཕྲོས་པས་གཟོད་མ་ནས་གྲུབ་པའི་ཡི་གེ་བདུན་པའི་ལྷ་རྣམས་མཆོད་དེ།   དེ་དག་འོད་དུ་གྱུར་པ་དཔའ་བོའི་སྙིང་གའི་ཡི་གེ་ཧཱུཾ་དང་ཉེ་བར་འདུས་པས། ཡི་གེ་བདུན་པའི་ལྷའི་ངོ་བོས་ཞུགས་པར་བསྒོམ་མོ། །དེ་
ནས་རི་ལུ་དཔའ་བོའི་ཁར་བཅུག་ལ་བཟླས་བརྗོད་བྱ། ཞེས་འཆད་དོ། །དེ་བཞིན་དུ་རི་ལུ་དེ་ཁ་ལས་བཏོན་ན་སྣང་བར་འགྱུར་རོ། །བདེ་མཆོག་ཉུང་ངུའི་རྒྱུད་འདིར་མཁའ་སྤྱོད་གྲུབ་པའི་རི་ལུ་འདི་ནི་དཔའ་བོ་ཧེ་རུ་ཀ་རང་ཉིད་ཀྱིས་གསུངས་

པ་ཡིན་ནོ། །བཞི་པ་ནི། དཔལ་ཧེ་རུ་ཀ་ནི་རྩ་བའི་སྔགས་དེའི་སྙིང་པོ་ཡི་གེ་ཉི་ཤུ་རྩ་གཉིས་པ་དེའི་ཉེ་བའི་སྙིང་པོ་ཡི་གེ་བདུན་པའི་སྔགས་འདིས་མིའི་མགོ་བོའི་ཐོད་པ་རྨ་མེད་པ་ཤ་མེད་ཅིང་མ་ཉམས་པར་བྱས་ལ། སྔོན་དུ་བསྙེན་པ་བྱས་ཤིང་རྡོ་རྗེ་
དྲག་པོ་ཧེ་རུ་ཀའི་རྣལ་འབྱོར་དང༌ལྡན་པས། ཧཱུཾ་བརྗོད་པ་ལས་སྐྱེས་པའི་དུམ་སྐྱེས་མ་མཚོན་ཆ་ཐོགས་པ་རང་གི་སྣ་བུག་གཡས་པ་ནས་ཕྱིར་ཕྱུང་སྟེ། དེས་བསྒྲུབ་བྱ་གང་གི་མིང་ནས་བཟུང་བ་དེའི་བཤང་ལམ་དང༌། རྡོ་རྗེ་དང་སྙིང་ག་དང་མགྲིན་པ་
དང་དཔྲལ་བའི་རྩ་ལྔ་ཕུག་ནས་ཁྲག་གི་རྒྱུན་གྱིས་ཐོད་པ་ཡོངས་སུ་གང་བར་བསྒོམ་ཞིང༌། གཡས་པའི་སྡིགས་མཛུབ་ཀྱི་རྩེ་མོས་ཐོད་པ་ལ་མཉེས་ནས་སྔགས་མང་དུ་བཟླས་ན་དེའི་ཁྲག་འགུགས་པར་འགྱུར་ཞིང༌། ལུས་ཀྱི་ཤ་ཟད་པར་བྱེད་དོ། །སླར་
འཚོ་བར་འདད་པས་གཡོན་པའི་སྡིགས་མཛུབ་ཀྱི་རྩེ་མོས་ཞི་བའི་སེམས་ཀྱིས་ཡང་དང་ཡང་དུ་མཉེས་ཤིང༌། སྣ་བུག་གཡོན་པ་ནས་ཞུགས་པའི་དུམ་སྐྱེས་མའི་ཕྱག་གི་ཐོད་པའི་ཁྲག་གིས་བསྒྲུབ་བྱའི་ལུས་ཡོངས་སུ་གང་བ་བསྒོམས་
ན་སླར་འཚོ་བར་འགྱུར་རོ། །ཉེ་སྙིང་སྤེལ་ཚིག་དང་བཅས་པ་བཟླས་ཏེ་ཐོད་པ་དེ་བསྒྲུབ་བྱའི་མགོ་བོའི་ཐོད་པ་ཡིན་པར་བསམས་ནས་ཁུ་ཚུར་བསྣུན་ན། གང་གི་མིང་ནས་སྨོས་ཏེ་བྱས་པ་དེའི་ཀླད་པ་ན་བར་འགྱུར་རོ། །ཞི་བའི་སེམས་ཀྱིས་
གསང་སྔགས་རྗེས་སུ་དྲན་པས་དངོས་སུ་ཐོད་པའི་ནང་འོ་མས་བཀང༌། དངོས་སུ་མེད་ན་བཀང་བར་བསྒོམས་ན་ཉེ་བར་ཞི་བར་འགྱུར་རོ། །གི་ཧི་ལཾ་ཉེ་སྙིང་བཟླས་ཏེ་དཔྲལ་བར་ཐིག་ལེ་བྱས་ནས་གང་ལ་བལྟས་པ་དེ་རྒྱས་བཏབ་པ་སྟེ་རེངས་

པར་འགྱུར་རོ། །ཉི་མ་གུང་ལ་ཁྲོས་པའི་སེམས་ཀྱིས་དུར་ཁྲོད་ཀྱི་རས་སམ། མཆོད་སྦྱིན་གྱི་ཤིང་གི་ལོ་མ་ལ་མི་རུས་ཀྱི་སྨྱུ་གུས་རོ་སོལ་དང་དུག་དང་མིའི་ཁྲག་གིས་སྔར་བཤད་པའི་འཁོར་ལོ་བྲིས། རོ་སོལ་ལ་བསྒྲུབ་བྱའི་
གཟུགས་བརྙན་བྱས་པའི་སྙིང་གར་འཁོར་ལོ་དེ་བཅུག་ལ། སྐེ་ཚེས་བྱུག་ཅིང་ཚེར་མའི་མེ་ལ་ཡང་ཡང་བསྲོ། ལག་པ་གཡོན་པར་ཡང་འཁོར་ལོ་བྲིས་པའམ་བསྒོམས་ལ། སྡིགས་མཛུབ་ལ་སྔགས་ཡོངས་སུ་བཟླས་ཏེ་བསྒྲུབ་བྱ་གང་
ལ་སྡིགས་མཛུབ་བྱས་པ་དེ་བྱས་པ་དེའི་མོད་ལ་རིམས་ཀྱིས་ཐེབས་ཤིང་ལྷུང་བ་སྟེ་ས་ལ་འགྱེལ་བར་འགྱུར་རོ། །གཟུགས་བརྙན་དེ་རོ་བསྲེགས་པའི་དབུས་སུ་བརྐོས་པར་བཞག་ནས། མི་རུས་ཀྱི་ཕུར་བུས་བཏབ་སྟེ་ཚེར་མས་བར་
མཚམས་མེད་པར་བཀང་ལ། སྙིང་གར་ཆུ་ཚན་བླུགས་ཤིང་སྤེལ་ཚིག་དང་བཅས་པའི་སྔགས་བཟླས་ལ་རྐང་པས་ས་ལ་བསྣུན་ན་གང་གི་མིང་ནས་སྨོས་པ་དེ་དེའི་མོད་ལ་འཆི་བར་འགྱུར་རོ། །ཆུ་ལ་སྔགས་སྤེལ་ཚིག་དང་བཅས་པ་
བཟླས་ཏེ་ས་ལ་གཏོར་ཞིང་གཟུགས་བརྙན་འོ་མས་བཀྲུས་ན་གསོས་པར་འགྱུར་རོ། །ཡུང་བའམ་ལྡོང་རོས་ཀྱིས་དུར་ཁྲོད་ཀྱི་རས་ལ་འཁྲུལ་འཁོར་བྲིས་ལ། ཙན་དན་དམར་པོའི་རྡུལ་དང་ལན་ཚྭ་དང་སྐེ་ཚེ་དང་བསྒྲུབ་བྱའི་རྐང་རྗེས་
ཀྱི་ས་རྣམས་གཅིག་ཏུ་བྱས་པའི་ཕྱེ་མ་དང༌། ལྕགས་ཕྱེ་བསྲེས་ལ་དུར་ཁྲོད་ཀྱི་རས་ཀྱིས་གཏུམས་ཏེ་ལམ་གྱི་བཞི་མདོར་ས་ལ་སོར་བརྒྱད་བརྐོས་ཏེ། དགྲའི་མིང་སྤེལ་དང་བཅས་པར་ལན་བདུན་བཟླས་ནས་སྦས་ལ། ཉེ་སྙིང་

གི་སྔགས་བཟླས་པའི་མཛུབ་མོའི་རྩེ་མོ་དེས་སྐྱེ་བོ་སྟོང་ཕྲག་ལ་ཡང་སྡིག་མཛུབ་བྱས་ན། དེ་ཐམས་ཅད་གནོན་པ་སྟེ་རེངས་པར་འགྱུར་རོ། །ལན་སྟོང་དུ་ཡང་བསྡིགས་པར་བྱས་ན་ཞེས་འཆད་པ་དོན་མིན་ནོ། །ལོ་ཆེན་དང་མལ་གྱིས་དེ་ཐམས་ཅད་ཅེས་བསྒྱུར་བ་བདེའོ། །འཁྲུལ་འཁོར་བཏོན་ནས་
འོ་མས་བཀྲུ་ཞིང་སླར་གསོ་བའི་སྔགས་ཀྱི་ཚིག་གིས་ནི་གྲོལ་བར་འགྱུར་རོ། །སྨེ་ཤ་ཅན་ཏེ་རིགས་ངན་གྱི་རོ་བསྲེགས་པའི་ཐལ་བར་བསྒྲུབ་བྱའི་གཟུགས་བྱས་ལ། བསྒྲུབ་བྱའི་མིང་སྤེལ་དང་བཅས་པའི་འཁྲུལ་འཁོར་བྲིས་པ་སྙིང་གར་བཅུག་སྟེ། དེ་ཉིད་ཀྱི་ཐལ་བ་ལ་བཟླས་བརྗོད་ལན་
བདུན་ནམ་བརྒྱ་བྱས་ཏེ་གང་གི་གཟུགས་སུ་བྱ་བའི་སེམས་ཅན་དེ་རྗེས་སུ་དྲན་དེ་སྔར་གྱི་གཟུགས་དེ་ལ་བསྣུན་པ་བྱས་ན། གང་གི་གཟུགས་སུ་བྱ་འདོད་པ་དེའི་གཟུགས་འཛིན་པར་འགྱུར་རོ། །ལོ་ཆེན་དང་མལ་གྱི་འགྱུར་ལས། སེམས་ཅན་གང་རྗེས་སུ་དྲན་ཏེ་བསྣུན་པ་དེའི་གཟུགས་ཞེས་འབྱུང་བ་ལེགས་
སོ། །ལྔ་པ་ནི། སྔར་བཤད་པའི་ཙན་དན་ལ་སོགས་པའི་སྨན་གྱིས་སྦྱིན་སྲེག་བྱས་པའི་ཐལ་བས་བསྒྲུབ་བྱའི་གཟུགས་བྱས་ལ། དེའི་སྙིང་གར་འཁོར་ལོ་བཅུག་ནས་ཐལ་བ་དེ་ཉིད་ལ། བསྒྲུབ་བྱའི་མིང་ནས་སྨོས་པའི་ཉེ་སྙིང་གི་བཟླས་བརྗོད་བརྒྱ་བྱས་ཏེ། གང་ལ་བསྣུན་
པ་དེ་སུམ་ཅུ་རྩ་གསུམ་པའི་ལྷ་ཉིད་ཀྱིས་ཀྱང་མི་མཐོང་ངོ༌། །སླར་གསོ་བའི་བསམ་པས་ཆུ་ལ་ཉེ་སྙིང་སྤེལ་ཚིག་དང་བཅས་པ་བརྒྱ་བཟླས་པས་གཏོར་ན་སླར་སྣང་བར་འགྱུར་རོ། །བསྒྲུབ་བྱའི་མིང་སྤེལ་ཚིག་དང་བཅས་པའི་འཁོར་ལོ་བྲིས་ཏེ། སྨྱོ་བྱེད་ད་དུ་
རའི་འབྲས་བུ་རྩ་བ་སྡོང་བུ་ལོ་མ་ཡལ་ག་ལྔ་དང་ལྡན་པར་བྱས་ནས། ཁྱི་སྨྱོན་གྱི་ཐོད་པ་ཁ་སྦྱར་གྱི་བར་དུ་གཞུག །དུར་ཁྲོད་ཀྱི་ཐལ་བའི་འཇིམ་པས་སྲུབས་བསྡམས་ཏེ། ཉེ་སྙིང་སྤེལ་ཚིག་དང་བཅས་པ་ལན་བདུན་དུ་དབུགས་

མི་འབྱིན་པར་བཟླས་ལ། དུར་ཁྲོད་དུ་བཅུག་ན་གང་གི་མིང་ནས་བཟླས་པ་དེ་སྨྱོ་བར་འགྱུར་རོ། །བསྒྲུབ་བྱའི་སྐྱེ་བོ་སྟོང་ཡང་སྨྱོ་བར་འགྱུར་རོ། །ཞི་བའི་ཡིད་ཀྱིས་བཏོན་ནས་འོ་མས་བཀྲུས་ན་
གྲོལ་བར་འགྱུར་རོ། །ཁང་སྟོང་དུ་སོང་སྟེ་མཁའ་འགྲོ་མ་གང་གི་མིང་ནས་སྨོས་ཏེ། རང་གི་གཙུག་ཕུད་ལ་ལན་བཅུ་བཟླས་ཏེ་མདུད་ན། གནོད་པའི་མཁའ་འགྲོ་མ་ཐམས་ཅད་གུད་དུ་འགྲོ་བར་འགྱུར་རོ། །འོང་བར་མཛོད་ཅིག་ཅེས་པའི་སྤེལ་ཚིག་
དང་བཅས་པ་བཟླས་ན་འོང་བར་འགྱུར་ཟེར་རོ། །ཁང་སྟོང་དུ་སོང་སྟེ་ཉེ་སྙིང་ལན་བརྒྱ་བཟླས་ནས་རང་གི་གཙུག་ཕུད་སྤྱི་བོར་བཅིངས་ལ་མིག་བགྲད་དེ་ཇི་སྲིད་བཟླས་པ་དེ་སྲིད་དུ་མི་སྣང་བར་འགྱུར་རོ། །གཙུག་ཕུད་དཀྲོལ་ན་སླར་སྣང་བར་འགྱུར་རོ། །
འཁྲུལ་འཁོར་བྲིས་པའི་ཁམ་ཕོར་རམ་ཐོད་པ་ལ་བསྐུལ་ཚིག་དང་བཅས་པའི་ཉེ་སྙིང་མངོན་པར་བཟླས་ཏེ་ཁམ་ཕོར་སོགས་ཕྱེ་མར་བྱས་ནས། སྟེང་དང་འོག་དང་ཕྱོགས་བཞི་དང་མཚམས་བཞི་རྣམས་སུ་གཏོར་ན་ལྷ་དང་ལྷ་མ་ཡིན་
དང་གནོད་སྦྱིན་དང་སྲིན་པོ་དང༌། དྲི་ཟ་དང་མིའམ་ཅི་དང་ལྟོ་འཕྱེ་ཆེན་པོ་ཐམས་ཅད་ཀྱང་འཆིང་བར་འགྱུར་རོ། །གྱོ་དུམ་ལ་བཟླས་ནས་ཕྱོགས་མཚམས་སུ་གཏོར་བ་དེ་ཉིད་ཀྱིས་མཁའ་འགྲོ་མའི་གནོད་པའི་སྦྱོར་བ་ཐམས་ཅད་འཕྲོག་
པར་འགྱུར་རོ། །ཁྱི་འམ་ཅེ་སྤྱང་གི་མཇུག་མ་བསྒྲུབ་བྱའི་མལ་འོག་ཏུ་སྦས་ནས་སྟན་དང་མལ་ཁྲི་ལ་སྐྱེས་པ་དང་བུད་མེད་འདུག་པ་ལ་བལྟས་ཏེ་སྔགས་བརྒྱ་རྩ་བརྒྱད་བཟླས་ན་འབྱར་བར་འགྱུར་རོ། །གྲོལ་བར་འདོད་པའི་ཡིད་ཀྱིས་ནི་

མཇུག་མ་ཕྱུང་སྟེ་སྔགས་བཟླས་ན་གྲོལ་བར་འགྱུར་ཟེར་རོ། །དྲུག་པ་ནི། ཐོད་པ་དང་བཅས་པའི་འཁྲུལ་འཁོར་ལ་ཉེ་སྙིང་གི་སྔགས་སྤེལ་ཚིག་དང་བཅས་པ་ཡོངས་སུ་བཟླས་ཏེ་འབབ་ཆུའི་ཆུ་བོར་བཅུག་ན་རྒྱུན་ཕྱོགས་ལས་བཟློག་སྟེ་
འབབ་པར་འགྱུར་རོ། །ཐོད་པ་དང་བཅས་པའི་ལས་སྦྱོར་དེ་ཉིད་ཀྱིས་ཆུ་བོའི་རྦ་རླབས་གནོན་པར་འགྱུར་ཞིང༌། བཟློག་པའི་ཡིད་ཀྱིས་བཟླས་ན་ནི་ཟློག་པར་འགྱུར་རོ། །སྤེལ་ཚིག་དང་བཅས་པའི་སྔགས་བཟླས་ཏེ་གདོང་སྟེང་དུ་ལྟ་བཞིན་དུ་
སྟོང་ཕྲག་གཅིག་བཟླས་ན་ཆར་ཆེན་པོ་གཅོད་པར་འགྱུར་རོ། །དགྲ་བོ་གཞན་གྱི་དཔུང་ལ་མངོན་དུ་ཕྱོགས་ནས་གྱོ་དུམ་ལ་བཟླས་བརྗོད་སྟོང་བྱས་ཏེ་ཕྱོགས་བཅུར་གཏོར་ནས་གཡུལ་དུ་ཞུགས་ན་མཚོན་ཆ་བརྒྱས་བསྣུན་ཀྱང་གནོད་པའི་ཚོར་
བ་འབྱུང་བར་མི་འགྱུར་ཞིང༌། མཚོན་གྱིས་ཆོད་པར་ཡང་མི་འགྱུར་ཏེ། མཚོན་གྱིས་མི་ཕྱེད་པའི་རྡོ་རྗེའི་ལུས་ཅན་དུ་འགྱུར་རོ། །གསུམ་པ་ནི། དཔལ་ཧེ་རུ་ཀ་མངོན་པར་བརྗོད་པ་བསྡུས་པའི་རྒྱུད་ལས། ཉེ་བའི་སྙིང་པོའི་ལས་ཚོགས་ཀྱི་ཆོ་གའི་ལེའུ་
སྟེ་བཅུ་གཉིས་པའོ། །འཁོར་ལོ་སྡོམ་པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་བཤད་པ་སྦས་པའི་དོན་ཀུན་གསལ་བ་ལས་ལེའུ་བཅུ་གཉིས་པའི་བཤད་པའོ།། ༈ །།བཞི་པ་གོ་ཆའི་སྔགས་ཀྱིས་ལས་སྒྲུབ་པ་ལ་གསུམ།
བཤད་པར་དམ་བཅའ་བ། ལས་ཚོགས་དངོས། ལེའུའི་མཚན་ནོ། །དང་པོ་ནི། ལེའུ་བཅུ་གཉིས་པའི་རྗེས་དེ་ནས་དཔའ་བོའི་གོ་ཆ་ཡི། སྔགས་ཀྱིས་ལས་སྒྲུབ་པ་རྣམས་ནི་གོ་རིམ་བཞིན་དུ་བཤད་པར་བྱའོ། །དེ་ཡང་འཇིག་རྟེན་གསུམ་

ན་གང་ཡོད་པའི་ཡིད་ལ་གང་འདོད་པ་དེ་དག་ཀུན་སྒྲུབ་པའོ། །གཉིས་པ་ལ་བཞི། འཇིགས་པ་སེལ་བ་ལ་སོགས་པའི་ལས་བརྒྱད་སླར་དགྲོལ་བ་དང་བཅས་པ། དབང་དུ་བྱེད་པ་དང་རས་གོས་ལ་བརྟེན་པའི་ལས་ཚོགས།
ལས་སྦྱོར་རྣམས་འགྲུབ་པའི་ཐུན་མོང་གི་ཐབས། ཤིང་དུ་བྱེད་པ་སོགས་ཀྱི་ལས་གཉིས་སླར་དགྲོལ་བ་དང་བཅས་པའོ། །དང་པོ་ནི། གོ་ཆའི་སྔགས་ཀྱིས་ལས་སྒྲུབ་པ་དེ་ལ་གོ་ཆའི་སྔགས་ཟློས་བཞིན་དུ་ཡང་ལམ་དུ་ཞུགས་ན་རྐུན་མ་དང་
སྟག་གིས་འཇིགས་པར་མི་འགྱུར་ཞེས་པའི་ལས་སྦྱོར་ནི། སྒྲུབ་པ་པོས་སྐར་མ་རྒྱལ་དང་གཟའ་ཉི་མའི་དུས་སུ་གྲོ་ག་ལ་གུར་ཀུམ་དང་རོའི་སེན་རྩི་དང་རང་གི་ཁྲག་དང་གི་ཧཾ་གིས་ཟླ་བའི་དཀྱིལ་འཁོར་གྱི་དབུས་སུ་རྡོ་རྗེ་རྩེ་གསུམ་པ་ཁ་གྱེས་པ་
བྲི། དེའི་ལྟེ་བའི་མཐར་རིམ་པ་གཉིས་པའི་མུ་ཁྱུད་དང༌། དབུས་སུ་པདྨ་འདབ་མ་དྲུག་པ་ལྟེ་བ་དང་བཅས་པ་བྲི། པདྨའི་ལྟེ་བར་ཧཱུཾ་ཆེ་གེ་མོ་ལ་ཆོམ་རྐུན་རཀྵ་ཧཱུཾ་ཞེས་པ་ལྟ་བུ། ལས་གང་ཡིན་གྱི་མིང་སྤེལ་ཚིག་དང་བཅས་པ་ཧཱུཾ་གཉིས་ཀྱི་བར་
དུ་ཆུད་པ་བྲི། འདབ་མ་དྲུག་ལ་ཤར་ནས་བརྩམས་ནས། ཨོཾ་དང་ན་མ་དང་སྭཱ་ཧཱ་དང་བཽ་ཥཌ་དང་ཧཱུཾ་ཧཱུཾ་དང་ཕཊ་བྲི། ཧཱ་ཧཱི་ཧཱུཾ་ཧཻ་ཧཽ་ཧཿ རྣམས་སྤངས་པའི་ཧ་ཧི་ཧུ་ཧེ་ཧོ་ཧཾ་རྣམས་རྡོ་རྗེའི་ལྟེ་བའི་མུ་ཁྱུད་ལ་དགོད་དོ། །ལྭ་བ་པའི་འགྲེལ་པར་རྡོ་རྗེ་
མཁའ་འགྲོའི་རྒྱུད་ཚིག་དྲངས་པ་ཙམ་མ་གཏོགས་པ། བྲི་ཚུལ་མི་གསལ་བ་ལ་ལྷ་སྦས་ཀྱིས། ཧ་ལ་སོགས་པ་ཐུང་ངུ་དྲུག་རྡོ་རྗེའི་ལྟེ་བའི་མུ་ཁྱུད་ལ་དགོད་པར་བཤད་ཅིང༌། ཧཱ་རིང་པོ་སོགས་དྲུག་མི་འགོད་པར་སྣང་བས། རྡོ་རྗེ་མཁའ་

འགྲོའི་འགྲེལ་པར་པདྨ་འདབ་མ་དྲུག་པ་གཉིས་དང༌། ཧཱ་རིང་པོ་སོགས་དྲུག་དགོད་པར་བཤད་པ་དང་མི་མཐུན་ནོ། །དེ་ནས་རབ་གནས་བྱས་ནས་ཐུན་གསུམ་དུ་བཟླ་ཞིང་མཆོད་པ་བྱས་ནས། ལན་བདུན་དུ་བཟླས་ཏེ་གོས་ཀྱི་མཐའ་མ་མདུད་དེ། སྔགས་
ཟློས་བཞིན་དུ་ལམ་དུ་ཞུགས་ན་རྐུན་མ་སོགས་ཀྱི་འཇིགས་པ་མི་འབྱུང་ངོ༌། ཡང་ཞེས་པ་ལོ་ཆེན་དང་མལ་གྱི་འགྱུར་ལ་མི་འབྱུང་ལ། གཉིས་འདུས་དང་མར་དོ་རྐྱང་པའི་འགྱུར་ལ་འབྱུང་བ་ལ། ལྭ་བ་པའི་འགྲེལ་པར་ཡ་ང་བའི་ལམ་དུ་ཞུགས་
ན་ཞེས་འབྱུང་ངོ༌། །མི་སྣང་བར་འགྱུར་བའི་ལས་སྦྱོར་ནི། འཁོར་ལོ་དེ་ཉིད་ཀྱི་ལྟེ་བ་ལ་མཐའ་ཐིག་ལེའི་གཟུགས་ཀྱིས་བསྐོར་ཏེ། བསྒྲུབ་བྱ་འཁོར་དང་བཅས་པ་རྨོངས་པར་གྱིས་ཤིག་ཅེས་སྤེལ་ཚིག་དང་བཅས་པ་བྱས་ཏེ་ཆོས་ཀྱི་དབྱིངས་སུ་བསྒོམས་
ཏེ་གོ་ཆའི་སྔགས་ཟློས་བཞིན་དུ་ལམ་དུ་ཞུགས་ན་གཞན་གྱིས་མི་མཐོང་ལ། གོ་ཆ་ཟློས་བཞིན་དུ་ཡང་རྒྱལ་པོའི་ཕོ་བྲང་གི་བུད་མེད་ཀྱི་གནས་སུ་ཞུགས་ན་ཡང་མི་སྣང་བར་འགྱུར་ཏེ། གནས་དེ་ནས་གང་འདོད་པ་དེ་བླངས་ཏེ་འགྲོ་བར་འགྱུར་
ཞིང༌། ལྷ་རྣམས་ཀྱིས་ཀྱང་མི་མཐོང་ངོ༌། །རོ་རས་ལ་ལྡོང་རོས་དང་ཡུང་བའི་ཁུ་བས་ཨ་ཤོ་ཀའི་སྨྱུ་གུས་སྔར་གྱི་འཁོར་ལོ་ཁྱད་པར་དུ་ཐིག་ལེས་བསྐོར་བ་བྲིས་ཏེ། གོ་ཆའི་སྔགས་བརྒྱ་བཟླས་ལ། དེ་ནས་བསྒྲུབ་བྱ་དཔུང་དང་བཞོན་པར་བཅས་
པའི་མིང་སྤེལ་དང་བཅས་པ་བཟླའོ། །དེ་ནས་བསྒྲུབ་བྱའི་རྐང་རྗེས་ཀྱི་ས་དང༌། གླང་པོ་ཆེའི་རྐང་རྗེས་ཀྱི་རྡུལ་དང༌། དུར་ཁྲོད་ཀྱི་ཐལ་བ་ལ་བསྒྲུབ་བྱའི་གཟུགས་བྱས་ལ། དེའི་སྙིང་ཁར་འཁོར་ལོ་དེ་བཅུག་སྟེ། མེ་ཏོག་སེར་པོས་གཏོར་ལ་རྐང་

པ་གཡོན་པས་མནན་ཏེ། སྔགས་བརྒྱ་རྩ་བརྒྱད་བཟླས་ཏེ་ས་བརྐོས་པར་བཅུག་ནས་གཡོགས་པའི་སྟེང་དུ། སྙིང་གའི་ཐད་ཀར་སའི་ཁང་པ་ལྟ་བུ་བྱས་ནས་བཞག་སྟེ་ལག་པ་གཡས་པས་གང་ལ་རེག་པའི་དམག་སྟེ་དེ་གཏིང་
རིང་དུ་བརྐོས་ནས་གཙུགས་པའི་མདུང་བཞིན་དུ་རེངས་པར་འགྱུར་ཏེ།   སུམ་ཅུ་རྩ་གསུམ་པའི་ལྷས་ཀྱང་མི་གཡོའོ། །གོ་ཆའི་སྔགས་ཟློས་པའི་རྐང་པས་བསྣུན་ནས་ས་འོག་ནས་བཏོན་ཏེ་འཁོར་ལོ་འོ་མས་བཀྲུས་ན་ཐར་བར་འགྱུར་རོ། །རང་
གི་ཁྲག་ལ་གོ་ཆའི་སྔགས་ལན་གསུམ་བཟླས་ནས་ཁར་བཅུག་ལ་ཕྱིར་ཕྱུང་སྟེ་ཐིག་ལེ་བྱས་ལ་གང་དང་ལྷན་ཅིག་སྨྲ་བ་དང༌། གང་གིས་བདག་མཐོང་ཞིང་བདག་གིས་གང་མཐོང་བ་དེ་ཐམས་ཅད་ཀྱི་ཁྲག་འདྲེན་པར་བྱེད་དོ། །དགྲ་བོ་གང་
གི་ཁྱིམ་དུ་ཁྲོ་རྒྱལ་བསྒོམས་ནས་ཁྲོ་བ་དང་བཅས་པས་གོ་ཆའི་སྔགས་ལན་སྟོང་དུ་སྤེལ་ཚིག་དང་བཅས་པ་བཟླས་ན་ཐམས་ཅད་རིམས་ཀྱིས་བཏབ་པར་འགྱུར་རོ། །ཞི་བའི་བསམ་པས་ཆུ་ལ་ལན་ལྔ་བཟླས་ཏེ་གཏོར་ན་སླར་འཚོ་བར་
འགྱུར་རོ། །གཞན་དང་རྩོད་པ་བྱེད་ན་བསྒྲུབ་བྱའི་རྐང་རྗེས་ཀྱི་ས་དང༌། དུར་ཁྲོད་ཀྱི་ས་དང༌། གྲོག་མཁར་གྱིས་གསུམ་བསྲེས་བ་ལ་བསྒྲུབ་བྱའི་གཟུགས་བྱས་ལ། ཆེ་གེ་མོའི་ཝཱ་ཀ་ཧ་རནྟུ་ཞེས་པའི་སྤེལ་ཚིག་དང་བཅས་པའི་འཁོར་
ལོ་བྲིས་པའི་སྙིང་གར་བཅུག །དེ་རྐང་པ་གཡས་པས་མནན་ལ་ཡིད་ཀྱིས་བདག་གི་སྙིང་གར་འཁོར་ལོ་བསྒོམས་ལ། འོད་ཟེར་སྔགས་ཀྱི་རང་བཞིན་གཅིག་གི་སྟེང་དུ་གཅིག་བརྩེགས་པ་རི་རབ་ཙམ་དུ་སྣ་བུག་གཡས་པ་ནས་སྤྲོས། དེས་

བསྒྲུབ་བྱའི་ལྕེ་མནན་པར་བསམས་ལ་བསྒྲུབ་བྱ་གང་གི་གདོང་ལ་བལྟས་ཏེ་སྔགས་སྤེལ་ཚིག་དང་བཅས་པ་བཟླས་པས་དེའི་ཚིག་འཕྲོག་པར་འགྱུར་རོ། །འབབ་ཆུའི་འགྲམ་དང་ལྟིང་ཀར་གནས་ཏེ་ཁྲོ་བོའི་རྒྱལ་པོ་བསྒོམས་ལ་ཆུའི་རྡུལ་ཕྲ་རབ་ཐམས་
ཅད་དཀྱིལ་འཁོར་གྱི་ལྷའི་གཟུགས་སུ་བསྐྱེད་པའི་ལྕང་ལོའམ་དབུ་རྒྱན་གྱི་གཟུགས་སུ་བསམས་ནས། སྔགས་སྟོང་བཟླས་ན་ཆུའི་སྟེང་དུ་གནས་ཏེ་ཐང་ལ་ཇི་ལྟ་བ་དེ་བཞིན་དུ་ཆུ་ལ་ཡང་དེ་བཞིན་དུ་འགྲོའོ། །ཆུའི་ནང་དུ་ཞུགས་ན་ཆུ་བོའམ་རྒྱ་མཚོ་ཡང་མི་གཡོ་བར་
གནས་པར་འགྱུར་རོ། །གཉིས་པ་ནི། ལག་པ་གཡས་པ་དཔའ་བོ་དྲུག་དང༌། གཡོན་པ་དཔའ་མོ་དྲུག་ཏུ་བསྐྱེད་དེ། ཡབ་ཡུམ་སྙོམས་པར་ཞུགས་པར་བསྒོམས་ལ། ལག་པ་གཉིས་དྲིལ་ཕྱིས་ཏེ་ཕན་ཚུན་མཉེ་ཞིང་གོ་ཆའི་སྔགས་སྟོང་བཟླས་ན་རྣལ་
འབྱོར་མ་རྣམས་དབང་དུ་འགྱུར་རོ། །རྣལ་འབྱོར་མ་ནི་སྣ་ཚོགས་པའི་གཟུགས་ཏེ། རང་བཞིན་ཅན་མཁའ་འགྲོ་མའི་རིགས་སུ་སྐྱེས་པ་དང༌། དེ་བཞིན་དུ་ལཱ་མ་དང༌། ཁཎྜ་རོ་ཧི་དང༌། དེ་བཞིན་དུ་གཟུགས་ཅན་མ་རུ་རབ་ཏུ་གྲགས་པ་དེ་དང༌། སོགས་
ཀྱིས་རབ་གཏུམ་མ་སོགས་ཀྱི་རྣལ་འབྱོར་མ་དེ་ཀུན་ཏེ་ཐམས་ཅད་སྒྲུབ་པ་པོ་དེའི་དབང་དུ་འགྱུར་རོ། །སྦྲུལ་གྱི་རྒྱལ་པོ་རྙེད་ནས་དེའི་དཀར་ནག་གི་མཚམས་སུ་དུམ་བུར་བྱས་ལ། དཀར་པོ་དང་ནག་པོ་སོ་སོར་བཞག་ལ། རས་བལ་གྱི་ས་བོན་བླངས་
ལ་ཡར་ངོའི་སྐར་མ་རྒྱལ་གྱི་ཉིན་ས་བོན་ལ་དཀར་པོའི་དུམ་བུའི་ཞག་དང་ཤས་བསྒོས་ལ་ས་ལ་གདབ། མར་ངོའི་རྒྱལ་གྱི་ཉིན་ནག་པོའི་དུམ་བུའི་ཞག་དང་ཤས་ས་བོན་ལ་བསྒོས་ལ་གདབ་ཅིང༌། དེ་དག་གི་ཞག་དང་ཤས་ས་ལ་ཡང་སྦག་གོ །

དེ་ནས་རྫོགས་པར་སྐྱེས་པ་དང་ཡར་ངོའི་རྒྱལ་གྱི་ཉི་མ་ལ་དཀར་པོའི་ཆས་བསྒོས་པའི་རས་བལ་ལ་རྣལ་འབྱོར་མ་སེར་སྐྱས་བཀལ་ཏེ་དེ་ཉིན་རྫོགས་པར་ཐ་ག་པ་སེར་སྐྱས་ཐགས་སུ་བཏག་གོ། མར་ངོའི་རྒྱལ་ལ་ནག་པོས་
བསྐྱེད་པའི་རས་བལ་བླངས་ལ། རྣལ་འབྱོར་མ་སྔོན་མོས་བཀལ་ལ་དེ་ཉིན་ཐ་ག་པ་སྔོན་པོས་བཏག་གོ། དེ་ལྟར་སྐར་མ་རྒྱལ་གྱི་སྦྱོར་བས་རས་དཀར་པོ་དང་ནག་པོ་བསྒྲུབས་ཏེ། རས་ལ་གོ་ཆའི་སྔགས་སྟོང་ཕྲག་སོ་དགུ་བཟླས་ཤིང༌། ཨ་ཀ་རུ་
ནག་པོ་དང་དུམ་བུ་ནག་པོའི་ཤ་དང་རུས་པས། ནག་པོས་བསྐྱེད་པའི་རས་བདུག་གོ། ཤཾ་ཁ་པུཥྤ་དང་དུམ་བུ་དཀར་པོའི་ཤ་དང་རུས་པ་དཀར་པོས་བསྐྱེད་པའི་རས་ལ་བདུག་སྟེ། དེ་ཡང་སྔགས་བརྒྱ་རྩ་བརྒྱད་བཟླས་ནས་བདུག་གོ། དེ་ནས་བླ་མ་
དང་དཔའ་བོ་དང་རྣལ་འབྱོར་མ་རྣམས་ལ་མཆོད་པ་བྱས་ནས་ལྷའི་རྣལ་འབྱོར་ལ་དམིགས་ཏེ། རས་དེ་རྣལ་འབྱོར་མའི་བཀས་དཀར་པོ་ཡར་ངོ་དང༌། ནག་པོ་མར་ངོ་ལ་བགོའོ། །དེ་གྱོན་པའི་ལུས་ཀྱིས་རྣལ་འབྱོར་པ་ཏིང་ངེ་འཛིན་ལ་མཉམ་པར་
བཞག་པས་སྟོང་ཕྲག་བཅུ་བཟླས་ན་དེའི་འོག་ཏུ་མི་སྣང་བ་འགྲུབ་པར་འགྱུར་ཏེ། རས་དེ་གྱོན་པའི་ལུས་ཀྱིས་དེའི་གྲིབ་མ་ཙམ་ཡང་མི་མཐོང་བར་དཔག་ཚད་སྟོང་གི་བར་དུ་ནམ་མཁར་འགྲོ་ཞིང་ལྷ་རྣམས་ཀྱིས་ཀྱང་མི་སྣང་བར་འགྱུར་ཞིང༌།
གང་དུ་འདོད་པ་དེར་འགྲོ་བར་འགྱུར་རོ། །དེས་ཕྱིའི་རྒྱ་མཚོའི་མཐར་ཐུག་པའི་ས་རྣམས་སུ་འགྲོ་བར་འགྱུར་རོ། །སྟེང་གི་རྒྱུན་དུ་སྟེ་ཕྱོགས་སུ་འོག་མིན་ནམ་སྤྲིན་མེད་ཀྱི་བར་དུ་འགྲོ་བར་འགྱུར་རོ། །གསུམ་པ་ནི། གཟུགས་ལ་སོགས་

པ་གང་དང་གང་མིག་ལ་སོགས་པའི་དབང་པོའི་ལམ་སྟེ་ཡུལ་དུ་གྱུར་པ། ཡུལ་དེ་དང་དེའི་རང་བཞིན་དུ་འགྲོ་བ་སྟེ་ཡུལ་གྱི་རོ་མྱོང་བར་བྱེད་པ་ན། མཆོག་ཏུ་སྟེ་སྔོན་དུ་དོན་དམ་པའི་བདེན་པ་ལ་དམིགས་པའི་མཉམ་པར་ཏེ་སྟོང་པ་ཉིད་དང་སྙིང་
རྗེ་དབྱེར་མེད་པའི་བྱང་ཆུབ་ཀྱི་སེམས་ལ་བཞག་པ་སྟེ་དེའི་བདག་ཉིད་དུ་འཛིན་པའི་སྦྱོར་བ་སྟེ་རྣལ་འབྱོར་གྱི་སངས་རྒྱས་ཐམས་ཅད་ཀྱི་རང་བཞིན་གྱི་དེ་ཁོ་ན་ཉིད་ལ་འཇུག་པར་འགྱུར་བ་དེ་ལྟར་བྱའོ། །རྣལ་འབྱོར་མ་བཞི་ཞལ་སྦྱོར་བའི་རྒྱུད་
ལས་ཀྱང༌། གང་གང་དབང་པོའི་ལམ་ཉིད་དུ། །འགྱུར་བ་དེ་དེ་རང་བཞིན་གྱིས། །འདོད་པ་ཀུན་ལ་ལོངས་སྤྱད་པས། །སངས་རྒྱས་ཀུན་གྱི་རང་བཞིན་འཐོབ། ཅེས་གསུངས་པ་ལྟར་བདེ་སྟོང་དབྱེར་མེད་ཀྱི་ངོ་བོར་མོས་ནས་འདོད་ཡོན་ཀུན་ལ་ལོངས་སྤྱོད་
པས་ལས་ཚོགས་རྣམས་བསྒྲུབ་པར་བྱའོ། ཞེས་པའི་དོན་ཏེ། ལེའུ་དགུ་པར་སྔགས་ཀྱི་དེ་ཉིད་ཤེས་དགོས་པར་བསྟན་པ་བཞིན་ནོ། །བཞི་པ་ནི། སྔར་བསྐྱེད་པའི་ཆོ་གས་རོའི་ཁར་བསྐྱེད་པའི་ཤིང་ཡོངས་འདུའི་ཁུ་བཅུད་
བླངས་ལ། དེ་ལ་བཟླས་བརྗོད་སྟོང་བྱས་ཏེ་གང་ལ་ཐིག་ལེ་བྱས་ཏེ་ཤིང་དུ་བསྒོམས་ན་དེ་ཤིང་དུ་འགྱུར་རོ། །ཆུ་ལ་ལན་བདུན་བཟླས་པས་གཏོར་ན་སླར་འཚོ་བར་འགྱུར་རོ། །སྔར་བཤད་པའི་ཆོ་ག་དེ་ཉིད་ཀྱིས་ཡུངས་དཀར་གྱི་ས་བོན་བྲམ་ཟེའི་ཐོད་
པར་བསྐྱེད་པ་བླངས་ནས། ཡང་གླང་པོ་ཆེའི་ཐོད་པར་བཏབ་ལ་དེའི་འབྲས་བུ་སྨིན་པའི་ཕྱེ་མ་དང༌། གླང་པོ་ཆེ་དང་བསྒྲུབ་བྱའི་རྐང་རྗེས་ཀྱི་རྡུལ་བླངས་ཏེ་བཟླས་བརྗོད་སྟོང་བྱས་ནས་གང་ལ་བསྣུན་པ་དེ་གླང་པོ་ཆེར་འགྱུར་རོ། །དེ་ལ་ཞོན་ན་གླང་པོ་

ཆེ་སྟོང་ལས་ཀྱང་རྒྱལ་བར་འགྱུར་རོ། །གསུམ་པ་ནི། དཔལ་ཧེ་རུ་ཀ་མངོན་པར་བརྗོད་པ་བསྡུས་པའི་རྒྱུད་ལས། གོ་ཆའི་སྔགས་ཀྱི་ལས་ཚོགས་ཀྱི་ཆོ་གའི་ལེའུ་སྟེ་བཅུ་གསུམ་པའོ། །འཁོར་ལོ་སྡོམ་པར་བརྗོད་པ་བདེ་མཆོག་
བསྡུས་པའི་རྒྱུད་ཀྱི་རྒྱ་ཆེར་བཤད་པ་སྦས་པའི་དོན་ཀུན་གསལ་བ་ལས་ལེའུ་བཅུ་གསུམ་པའི་བཤད་པའོ།།  ༈  །།ལྔ་པ་སྙིང་པོས་ལས་སྒྲུབ་པ་གཞན་བསྟན་པ་ལ་དྲུག །བཤད་པར་དམ་བཅའ་བ། ལས་སྦྱོར་དངོས། གྲུབ་པའི་ཕན་
ཡོན། གྲུབ་པའི་ཚུལ། དེའི་སྔགས་པ། ལེའུའི་མཚན་ནོ། །དང་པོ་ནི། གོ་ཆའི་ལས་བསྟན་པ། དེ་ནས་བདག་ཉིད་བོང་བུའི་ཞལ་གྱི་རྣམ་པའི་རྣལ་འབྱོར་སྒྲུབ་པ་པོས་དངོས་གྲུབ་མྱུར་དུ་འགྲུབ་པའི་སྒྲུབ་ཐབས་དེ་ནི་བཤད་པར་བྱའོ་
ཞེས་སྦྱར་རོ། །འདི་སྒོམ་པ་དགོས་པ་གང་གི་དོན་དུ་ཡིན་ཞེ་ན། དཀའ་རྒྱལ་ཟླ་བས་ཧེ་རུ་ཀ་ཤིན་ཏུ་མཛེས་པ་ཡིན་ན། ཅིའི་ཕྱིར་མི་སྡུག་པ་བོང་བུའི་གདོང་དུ་བསྒྱུར་ཞེས་པའི་ལན་དུ། ཡིད་ནི་ཐམས་ཅད་དུ་སོང་ཞིང་བཟློག་དཀའ་བས་སྔར་བཤད་
པའི་ལས་རྣམས་འགྲུབ་པར་མི་འགྱུར་བས་ཡིད་ཀྱི་ཤུགས་ཟློག་པར་བྱེད་པའི་བོང་བུས་རྣམ་པ་སྒོམ་པ་བསྟན་ཞེས་འཆད་པ་ནི། ལོ་ཅཱ་བ་གཉིས་ཀའི་ལུགས་ཀྱིས་སྔར་བཤད་པའི་ལས་ཚོགས་རྣམས་མྱུར་དུ་འགྲུབ་པའི་ཕྱིར་དུ་རྣལ་འབྱོར་
འདི་བསྟན་ཞེས་འཆད་པ་དང་མཐུན་ཏེ། བྷཱ་བ་བྷ་དྲས་ཀྱང་ཡིད་ཀྱི་ཤུགས་བཟློག་བྱ་རུ་འཆད་དོ། །འགྲེལ་བ་གསུམ་ལས། ཡིད་ཀྱི་ཤུགས་ཀྱིས་བཟློག་བྱའི་ཕྱིར་ཞེས་བཏོན་ནས་ཡིད་ཀྱི་ཤུགས་ཟློག་བྱེད་དུ་འཆད་ལ། དེ་ཡང་གཉིས་ཀའི་

བཤད་སྦྱར་ལས། བོང་བུའི་རྣལ་འབྱོར་གྱི་ཤུགས་ཀྱིས་བཟློག་པར་བཤད་པ་ལྟར་རོ། །གང་ལས་ཟློག་པ་དང༌། བཟློག་ནས་ཇི་ལྟར་བྱེད་པ་ནི། ལྭ་བ་པས། ལྟ་བ་ངན་པ་དང་སྒྲིབ་པ་ཐམས་ཅད་ལས་བཟློག་ནས་དག་པར་འགྱུར་བའི་ལུས་རྨི་ལམ་ལྟར་ལོངས་སུ་བརྗེ་བས། གཡོ་བ་དང་བྲལ་ཏེ་མི་
ཤིགས་པའོ། །ཞེས་གསུངས་སོ། །ལྟ་བ་ངན་པ་ཞེས་སོགས་ལ་ལྷ་སྦས་ཀྱི་འགྲེལ་པར་ཆོ་ག་འདིས་ཕྱིན་ཅི་ལོག་གི་སྒྲིབ་པ་ཐམས་ཅད་རྣམ་པར་བསྒྱུར་བའོ། །དེས་དག་པའི་ལུས་སུ་འགྱུར་བ་ནི། ཞེས་དང༌། རྨི་ལམ་གྱི་ལུས་བཞིན་དུ་ཐོགས་པ་མེད་ཅིང་ཤིགས་པའོ། །ཞེས་འབྱུང་བ་བདེའོ། །
ཕྱིན་ཅི་ལོག་གི་སྒྲིབ་པ་ནི་ལུས་དག་པའི་སྒྱུ་མའི་སྐུར་འགྱུར་བ་ལ་གེགས་བྱེད་པ་སྟེ། དེ་སྤངས་པ་ནི་བསྒྱུར་བའོ། །གེགས་དེ་སྤངས་པ་དེས་དག་པའི་ལུས་སུ་འགྱུར་བའི་དཔེ་ནི། །ལུས་རགས་པ་ལས་ལོགས་སུ་བྱེད་པར་སྣང་བའི་རླུང་སེམས་ཙམ་གྱི་རྨི་ལམ་གྱི་ལུས་བཞིན་དུ་འབྱུང་ལུས་རགས་
པ་ལས་ལོགས་སུ་བྱེ་བའི་རླུང་སེམས་ཙམ་གྱི་སྒྱུ་མའི་སྐུ་འགྲུབ་པའོ། །བརྗེ་བ་ནི་སྔར་རྣམ་སྨིན་གྱི་ལུས་རགས་པ་ཡན་ལག་གི་རྣམ་པ་ཅན་ལས་མེད་པ་དེ་སྒྱུ་མའི་སྐུར་བརྗེས་པའོ། །	སྐུ་དེ་ནི་སྒྱུ་མས་སྤྲུལ་པའི་ལུས་བཞིན་དུ་གང་ལ་ཡང་ཐོགས་པ་མེད་ཅིང༌། གང་གིས་ཀྱང་མི་ཤིགས་པ་
རྡོ་རྗེའི་སྐུའོ། །འདི་ནི་བོང་ཞལ་ཅན་དུ་སྒོམ་པའི་སྒོས་ཀྱི་དགོས་པ་མིན་གྱི། ཧེ་རུ་ཀའི་བསྐྱེད་རིམ་སྒོམ་པ་སྤྱིའི་དགོས་པའོ། །དེ་ཡང་རིམ་པ་དང་པོ་ནི་སྒྱུ་མའི་སྐུ་མཚན་ཉིད་པ་རྒྱུད་ལ་སྐྱེ་བའི་རྒྱུད་སྨིན་བྱེད་ཙམ་མོ། །རྫོགས་རིམ་གྱི་སྐབས་ཀྱི་ཐུན་མོང་མ་ཡིན་པའི་རྒྱུ་ནི། ལཱ་བ་པས། འདིའི་དཀྱིལ་
འཁོར་བཤད་པའི་མཐར། དཀྱིལ་འཁོར་པ་ཐམས་ཅད་ཀྱང་སྙིང་རྗེ་ཆེན་པོས་ཡོངས་སུ་བཟུང་བ་ཆོས་བདག་མེད་པ་ལས་བྱུང་བའོ། །ཞེས་ཆོས་བདག་མེད་པ་སྙིང་རྗེ་ཆེན་པོ་སྟེ། བདེ་བ་ཆེན་པོས་ཡོངས་སུ་བཟུང་བའི་འོད་གསལ་གྱི་ཡེ་ཤེས་ལས་འབྱུང་བར་བསྟན་ཏེ། འོད་གསལ་གྱི་རླུང་སེམས་ཙམ་ལས་

སྒྱུ་མའི་སྐུ་འབྱུང་བའོ། །བསྐྱེད་རིམ་ལ་ཡང་དེའི་ཆ་མཐུན་ཙམ་ཡོད་ཀྱང༌། གཙོ་བོ་ནི་རྫོགས་རིམ་གྱི་སྐབས་སུ་འབྱུང་ངོ༌། །ལྷ་སྦས་ཀྱི་འགྲེལ་བར་ཆོས་བདག་མེད་པའི་ངོ་བོའོ། །ཞེས་འབྱུང་བ་ནི་རང་བཞིན་དང་འབྱུང་བ་གཉིས་
ལ་སྐད་དོད་ཐུན་མོང་བ་ཡོད་པ་མ་ཕྱེད་པའི་འགྱུར་སྐྱོན་ནོ། །རྨི་ལམ་གྱི་ལུས་བཞིན་དུ་གཟུགས་བརྗེ་བའི་སྒྱུ་མའི་སྐུ་འོད་གསལ་ལས་བྱུང་བར། ལྭ་བ་པ་དང༌། ལྷ་སྦས་ཀྱིས་བཤད་པ་འདི། བདེ་མཆོག་ལ་ཡང་ཤིན་ཏུ་གལ་ཆེའོ། །གཉིས་པ་ལ་
གཉིས། སྒྲས་ཟིན་ལྟར་བཤད་པ་དང༌། བརྡས་བཤད་པའོ། །དང་པོ་ནི། འདིར་ལེའུ་ཡི་མཚན་གྱི་སྐབས་སུ་ཧེ་རུ་ཀ་བོང་བུའི་རྣམ་པར་མཛད་པ་ཅེས་གསུངས་པས། བོང་བུའི་རྣམ་འབྱོར་བདག །ཅེས་པ་ནི་གཙོ་བོ་ཡིན་ལ། གཙོ་བོ་བོང་ཞལ་ཅན་ཡིན་
པ་དེ་བཞིན་དུ་མཁའ་འགྲོ་མ་དང་ལྭ་མ་དང་ཁཎྜ་རོ་ཧི་དང་གཟུགས་ཅན་མ་བཞི་ཡང་བོང་བུའི་ཞལ་གྱི་རྣམ་པ་ཅན་ཞལ་ནས་ཁྲག་འཛག་པའོ། །བོང་ཞལ་ནི་དཀའ་རྒྱལ་གྱིས་གདོང་ཙམ་གྱི་བོང་བུ་ཡིན་ཏེ། ཞེས་བཤད་པ་ལྟར་
བྱ་ཡི། དབུ་རིལ་པོ་ནི་མིན་ནོ། །ལོ་ཆེན་དང་མལ་གྱི་འགྱུར་ལས། རྣལ་འབྱོར་མ་ནི་ལཱ་མའི་གཟུགས། །ཞེས་འབྱུང་ལ། འགྲེལ་བ་གཉིས་ལས། རྣལ་འབྱོར་མ་ནི་ཕག་མོར་བཤད་པས་བོང་ཞལ་ཅན་གྱི་ལྷ་དྲུག་གོ། ཡང་དེ་དག་གིས། རྣལ་
འབྱོར་མ་ནི་འདོད་པའི་གཟུགས། །ཞེས་ཀྱང་འདོན་ཞིང༌། རྣལ་འབྱོར་མ་ནི་འཁོར་ལོ་གསུམ་ལ་གནས་པའི་རྣལ་འབྱོར་མ་དང༌། འདོད་པའི་གཟུགས་ནི་བོང་བུའི་གདོང་ཅན་དུ་འཆད་ལ། ཁ་ཅིག་འདོད་པའི་དབང་གིས་གཟུགས་གཞན་དུ་བྱེད་

པ་ལ་འཆད་དོ། །དེ་ལྟར་ན་རྩ་རྒྱུད་དུ་ཟིན་པ་ལ་ལྷ་དྲུག་ཏུ་བཞེད་པ་དང༌། ལྷ་སུམ་ཅུར་བྱེད་པའི་ལུགས་གཉིས་ཡོད་པའི་སྔ་མ་ཁས་བླངས་ལ། ལྷག་མ་བཤད་རྒྱུད་ཀྱིས་ཁ་བསྐངས་ཏེ་རེ་གཉིས་པར་བྱའོ། །དེ་ལ་ཐུགས་འཁོར་དང་གསུང་འཁོར་དང་སྐུ་འཁོར་གྱི་
དཔའ་བོ་རྣམས་ནི་རིམ་པ་བཞིན་དུ་མཁའ་ལྡིང་དང༌། རྨ་བྱ་དང༌། སེངྒེའི་གདོང་པ་ཅན་དང༌། སྒོ་མ་བཞི་ནི་ཁྭ་ལ་སོགས་པ་བཞིའི་གདོང་པ་ཅན་དང༌། མཚམས་མ་བཞི་ནི་མངོན་བརྗོད་མང་པོ་ལས། མ་ཧེ་དང་རི་དྭགས་ཀྱི་གདོང་པ་ཅན་དུ་བཤད་དེ། དཀའ་
རྒྱལ་དང་བཤད་སྦྱར་གྱིས་ཀྱང་དེ་བཞིན་དུ་བཤད་དོ། །ལྭ་བ་པས་མ་ཧེ་དང་རི་དྭགས་དང་སྟག་དང་གུང་གི་གདོང་པ་ཅན་དུ་གསུངས་སོ། །འོ་ན་འཁོར་ལོ་གསུམ་གྱི་རྣལ་འབྱོར་མ་རྣམས་གདོང་བརྙན་ཇི་ལྟར་བྱ་ཞེ་ན། བྷ་བ་བྷ་དྲས་བོང་ཞལ་ཅན་དུ་བཤད་
ལ། གདོང་གི་གཟུགས་མི་བསྒྱུར་བའི་ལུགས་ཀྱང་ཡོད་པར་རྡོ་རྗེ་མཁའ་འགྲོའི་འགྲེལ་པར་བཤད་དོ། །མཁའ་འགྲོ་ནི་མཁའ་འགྲོ་མའོ། །རྩེ་གསུམ་ནི་སྦྲུལ་གྱིས་དཀྲིས་པའི་མདུང་རྩེ་གསུམ་མོ། །ལག་ན་ཞེས་པ་ན་གྲི་གུག་དོར་ཏེ་རྩེ་གསུམ་
འཛིན་པར་བཤད་པ་ལྟར་ན་གཡས་ཀྱི་ཕྱག་དང་པོ་ན་བསྣམས་པའོ། །རྡོ་རྗེ་མཁའ་འགྲོའི་འགྲེལ་པར་གཡོན་དང་པོས་རྩེ་གསུམ་དང༌། གཉིས་པ་ན་ཐོད་པ། གཡས་དང་པོས་ཁ་ཊྭཱཾ་ག །གཉིས་པ་ན་གྲི་གུག་བསྣམས་པར་བཤད་དེ། ལྭ་བ་པ་དང་
ཡང་མཐུན་པར་མངོན་ནོ། །ཁྱད་པར་བཤད་པ་དེ་རྣམས་མ་གཏོགས་པ་ལྷག་མ་རྣམས་ལཱུ་ཨི་པ་དང་མཐུན་པར་བཞེད་པ་ལྟར་བྱས་ཏེ་མངོན་རྟོགས་རྫོགས་པར་བསྒོམ། བཟླས་པའི་སྐབས་སུ་ཡབ་ཀྱི་སྙིང་པོའི་སྔགས་ཀྱིས་སྒྲུབ་པར་བཞེད་

པ་ལྟར་བྷ་བ་བྷ་དྲས་ཀྱང༌། སྙིང་པོའི་སྔགས་འབུམ་ཕྲག་བདུན་བཟླས་ནས་ལས་བྱ་བ་དང༌། མངོན་བརྗོད་ལས་ཉེ་སྙིང་བཟླས་པར་ཡང་བཤད་དོ། །གཉིས་པ་ནི། བོང་ཞལ་ཅན་སྒོམ་པའི་ཡིད་ཀྱི་ཤུགས་ཀྱིས་དག་པའི་སྒྱུ་མའི་
སྐུར་བྱེད་པ་འདི་ལ། རྫོགས་རིམ་ཞིག་ཀྱང་བཤད་པ་ནི། ལྭ་བ་པའི་འགྲེལ་པ་ལས། དབུགས་རྣམས་ལྟེ་བའི་རྩ་བ་ནས། །གཡས་དང་གཡོན་པ་གཉིས་དག་གི། ཟླ་བ་ཉི་མར་རྣམ་པར་བཤད། །ཆུ་ཤིང་མེ་ཏོག་ལྟ་བུ་ནི། །ལྟེ་བའི་རྩ་བ་
ནས་འགྲེང་བ། །བ་ལང་རྨིག་འདྲའི་པདྨ་ནི། །བོང་བུའི་རྣམ་པར་ཤེས་པར་བྱ། །འོག་ཏུ་ཕྱོགས་པའི་པདྨ་གང༌། །ཟླ་བའི་འོད་འདྲས་རྣམ་བརྒྱན་པ། །དེ་དབུས་རྟག་ཏུ་སྟོང་པ་ནི། །ཧཱུཾ་ཡིག་རླུང་གི་རང་བཞིན་ཅན། །འབར་བ་མར་མེ་ལྟ་བུ་སྟེ། །འོག་གི་
རླུང་ནི་ཡོངས་གང་ལས། །སྙིང་ག་ནས་ནི་སྟེང་དུ་རྒྱུ། །སྤྱོ་བོ་ཕུག་སྟེ་འགྲོ་བར་བཤད། །ཅེས་གསུངས་སོ། །དེ་ལ་སྣ་བུག་ཏུ་རྒྱུ་བའི་དབུགས་རྣམས་ལྟེ་བའི་རྩ་བ་ནས། གཡས་རོ་མ་དང་གཡོན་རྐྱང་མ་དག་གི་རྩ་ལ་རྒྱུ་བ་གཡས་ཉི་མ་དང༌། གཡོན་
ཟླ་བའི་རླུང་དུ་རྣམ་པར་བཤད་དེ། ལྟེ་བའི་རྩ་བ་ནས་གྱེན་དུ་འགྲེང་བའི་རོ་རྐྱང་གི་རྩ་གཉིས་ཀྱང་བསྟན་ཏོ། །ཆུ་ཤིང་གི་མེ་ཏོག་ལྟ་བུ་ནི། །སྙིང་གའི་རྩ་འཁོར་གྱི་དབུས་ཀྱི་རྩ་དབུ་མ་ཡིན་ཏེ། བཤད་རྒྱུད་ལས། སྙིང་གི་ནང་སོན་པདྨ་ནི། །
འདབ་མ་བརྒྱད་པ་སྙིང་པར་བཅས། །དེ་ཡི་ནང་དུ་སོན་པའི་རྩ།   །མར་མེའི་རང་གི་ངོ་བོ་ཅན། །ཆུ་ཤིང་གི་ནི་མི་ཏོག་ལྟར། །བརྐྱང་ཞིང་ཁ་ནི་འོག་ཏུའོ། །ཞེས་གསུངས་ཏེ་རྐང་པ་ཐ་མས་ཆུ་ཤིང་གི་མེ་ཏོག་དང་འདྲ་ཚུལ་བསྟན་ཏོ། །རྩ་དེ་ལྟེ་བའི་

རྩ་བ་ནས་གྱེན་དུ་འགྲེང་བར་བསྟན་པས་ནི་རྩ་དབུ་མ་བསྟན་ནོ། །བ་ལང་གི་རྨིག་པ་འདྲ་བ་ནི་དེའི་རྨིག་པ་ཁ་བྲག་ཏུ་ཡོད་པའི་གཡས་གཡོན་གཉིས་རྒྱས་ཤིང་དབུས་སྟོང་པར་ཡོད་པ་བཞིན་དུ། རོ་རྐྱང་གི་རྩ་གཉིས་རླུང་གིས་རྒྱས་པའི་དུས་སུ་དབུས་མ་རླུང་རྒྱུ་
བས་སྟོང་པའོ། །དེའི་པདྨ་ནི་རྩ་འཁོར་ཏེ། དེ་ལ་མང་དུ་ཡོད་ཀྱང་འདིར་ལྟེ་བའི་པདྨའི་རྩ་འཁོར་རོ། །དེའི་ཕྱི་དབྱིབས་གྲུ་གསུམ་གྱི་རྣམ་པར་ཡོད་པར་བཤད་པས། དེ་ནི་བོང་བུའི་གདོང་གི་རྣམ་པར་ཡོད་པས་བོང་བུའི་རྣམ་པར་ཤེས་པར་བྱ་བར་གསུངས་
སོ། །དེས་ན་ལཱུ་ཨི་པའི་རྫོགས་རིམ་ལྟར་ལྟེ་བའི་འཁོར་ལོ་ལ་བརྟེན་ནས་གནད་དུ་བསྣུན་པ་དང༌། དེ་ལ་བརྟེན་ནས་སྐྱེས་པའི་རྫོགས་རིམ་སྒོམ་པ་ནི། བུང་བུའི་གདོང་ཅན་སྒོམ་པའི་ཡིད་ཀྱི་ཤུགས་སོ། །སྙིང་ག་ནས་འོག་ཏུ་ཕྱོགས་པའི་
ཆོས་ཀྱི་འཁོར་ལོའི་པདྨ་གང་ཡིན་པ་དེ་ཡང་བ་ལང་རྨིག་འདྲའི་པདྨའོ། །པདྨ་དེའི་དབུས་སུ་ཧཱུཾ་ཡིག་ཟླ་བའི་འོད་ཟེར་འདྲ་བས་བརྒྱན་པ་ནི། བཤད་རྒྱུད་ལས། ཧཱུཾ་ཡིག་མགོ་ཐུར་དུ་ལྟ་བ་ལ་ཁ་བ་ལྟ་བུའི་བདུད་རྩི་འཛག་པར་གསུངས་པའོ། །
རྟག་ཏུ་ནི་རྒྱུན་དུའོ། །སྟོང་པ་ནི་རྣལ་འབྱོར་གྱི་སྟོབས་ཀྱིས་དྷཱུ་ཏཱིར་བཅུག་པའི་རླུང་གིས་སྟོང་པ་སྟེ་མ་བསྒོམས་པའི་དུས་སུའོ། །རླུང་གི་རང་བཞིན་ཅན་ནི་རྣལ་འབྱོར་གྱི་སྟོབས་ཀྱིས་སྲོག་དྷཱུ་ཏཱིར་བཅུག་པས་རླུང་གིས་རང་བཞིན་ཅན་དུ་གྱུར་པའོ། །
དེ་ནས་ལྟེ་བ་ནས་ཙ་ཎྜ་ལི་དབུ་མར་འབར་བ་ནི། འབར་བ་མར་མེ་ལྟ་བུ་ཞེས་པའོ། །ལྟེ་བའི་གཏུམ་མོ་འབར་བའི་རྒྱུ་ནི། ལྟེ་བའི་འོག་གི་གསང་གནས་ཀྱི་རླུང་ཡོངས་སུ་གང་བ་སྟེ་གཡོས་པ་ལས་སོ། །གཏུམ་མོའི་མེས་ཐོག་མར་ལྟེ་བ་དང༌། དེ་ནས་

སྙིང་ག་དང༌། དེ་ནས་སྟེང་དུ་སྟེ་མགྲིན་པ་དང༌། དེ་ནས་སྤྱི་བོ་སྟེ་འཁོར་ལོ་བཞི་ཡི་ལྟེ་བ་ཕུག་སྟེ་གྱེན་དུ་འགྲོའོ། །མེ་སྤྱི་བོར་ཕྱིན་པས་བྱང་སེམས་དྲངས་ནས་གསང་གནས་ཀྱི་རྩེའི་བར་དུ་འཛག་པ་ནི། སྔ་མའི་ཤུགས་ཀྱིས་ཤེས་
པར་ནུས་སོ། །དེ་ལྟར་ཡས་བབས་དང་མས་བརྟན་གྱི་མཐར། ཡུལ་ཅན་ལྷན་སྐྱེས་ཀྱི་བདེ་བ་ཆེན་པོས། ཡུལ་བདག་མེད་པའི་དེ་ཁོ་ན་ཉིད་འཛིན་པ་ནི། སྔར་བཤད་པའི་སྙིང་རྗེ་ཆེན་པོས་ཆོས་ཀྱི་བདག་མེད་གཟུང་བའོ། །དེ་འདྲ་བའི་འོད་གསལ་གྱི་རླུང་
སེམས་ཙམ་ལས་གྲུབ་པའི་རྨི་ལམ་གྱི་ལུས་བཞིན་དུ། ལྷ་སོ་བདུན་གྱི་སྒྱུ་མའི་སྐུ་འགྲུབ་བོ་ཞེས་བཤད་པར་བྱའོ། །ལྭ་བ་པས་གཡེང་བ་ཀུན་སྤངས་ཏེ་ལྐུགས་པའི་ཚུལ་དུ་བྱས་ནས། སྔར་བཤད་པའི་རིམ་གཉིས་ཟླ་བ་དྲུག་བསྒྲུབས་ན། བོང་བུའི་
མཁའ་འགྲོ་འགྲུབ་ལ། དེ་གྲུབ་ན་ཚེ་རིང་ཐུང་སོགས་ཤེས་པའི་དངོས་གྲུབ་བཤད་པ་རྣམས་འགྲུབ་པར་བཤད་ཅིང༌། བསྐྱེད་རིམ་གྱི་ལས་ཚོགས་ཟུར་པ་མ་བཤད་དོ། །འགྲེལ་པ་གཞན་བཞི་ལས། རྡུལ་ཚོན་གྱིས་དབང་གི་དཀྱིལ་འཁོར་བཞིན་དུ་
བྲིས་པ་ལ། དཀྱིལ་འཁོར་བའི་ལྷའི་སྔགས་བྲིས་པའི་དབུས་སུ། འབྲས་ཕྱེ་ལས་བོང་བུའི་གཟུགས་བྱས་པ་བཞག་སྟེ། བོང་ཞལ་ཅན་གྱི་རྣལ་འབྱོར་དང་ལྡན་པས་སྔགས་རྒྱུན་མ་ཆད་དུ་བཟླས་ཏེ། དབུས་ཀྱི་གཟུགས་བརྙན་ལ་བལྟས་པས།
གང་ཤེས་པར་འདོད་པ་དེ་སྣང་བར་འགྱུར་བ་མན་ངག་ཡིན་གསུང་ངོ༌། །གསུམ་པ་ནི། དེ་ལྟར་བོང་བུའི་རྣལ་འབྱོར་བསྒྲུབས་པས་གྲུབ་ན་ཚེ་ཟད་པ་དང་ནི་ཚེ་རིང་བ་ཡང་སྣང་བ་ཡིན་ཏེ། རང་གཞན་གྱི་ཚེ་རིང་ཐུང་ཤེས་པར་འགྱུར་རོ། །འདིར་ནི་

རྣལ་འབྱོར་པ་དེ་སྔར་བོང་བུར་གྱུར་པ་ཡིན་ན། དེ་བཞིན་དུ་བོང་བུར་མཐོང་བ་དང༌། སྔོན་དུ་སྟེ་སྐྱེ་བ་སྔོན་མར་གླང་པོར་གང་སོང་བ་དེ་གླང་པོའི་གཟུགས་ཅན་དུ་མཐོང་ངོ༌། །དེ་བཞིན་དུ་རང་དང་གཞན་གྱི་སྐྱེ་བ་གང་དང་གང་སྔོན་གྱི་སྐྱེ་བར་གྱུར་པ་དག །དེ་དང་དེའི་གཟུགས་
སུ་སྣང་བར་བོང་བུའི་རྣལ་འབྱོར་པས་ནི་འདིར་མཐོང་བར་འགྱུར་རོ། །ཁྱད་པར་དུ་སྔོན་ནས་སྐྱེ་བ་བདུན་དུ་བར་མ་ཆད་པའི་མི་ཤེས་པར་འགྱུར་ལ། དངོས་གྲུབ་སྟེར་བའི་སྐྱེ་བ་བདུན་པའི་ཤ་ཡོད་པར་གྱུར་ན། ཤ་དེ་ཡི་སྦྱིན་སྲེག་དང་གཏོར་མ་དང༌། རྣམ་རྟོག་མེད་པར་
མཚན་མོ་གསངས་ཏེ་ཟ་བ་དག་བྱས་ན། སྒྲུབ་པ་པོ་ལྷ་ཡི་ལུས་སུ་འགྱུར་བ་སོགས་ཀྱི་དངོས་གྲུབ་འགྲུབ་པར་འགྱུར་རོ། །དེ་བཞིན་དུ་ཤ་དེ་ལ་བརྟེན་ནས་དཔག་ཚད་བརྒྱ་ཕྲག་ནི་སྟོང་གི་སྟེང་དུ་སྐད་ཅིག་ལ་འགྲོའོ། །བོང་བུའི་རྣལ་འབྱོར་འདི་ནི་སྔགས་མཆོག་
གཙོ་བོའམ་དམ་པ་སྟེ་མཐུ་སྟོབས་ཆེ་བའོ། །གང་ལས་ཤེ་ན། མཁའ་འགྲོ་མ་ཡི་སྟེ་རྡོ་རྗེ་རྣལ་འབྱོར་མ་རྣམས་དང་གནས་དང་ཉེ་བའི་གནས་ལ་སོགས་པར་ལྷན་ཅིག་ཏུ་མཉམ་པར་སྦྱོར་བ་སྒྲུབ་པར་བྱེད་པས་ན་མཐུ་སྟོབས་ཆེའོ། །བཞི་པ་ནི། བོང་བུའི་རྣལ་
འབྱོར་པས་མཚན་མ་སྟེ་དུང་གི་ཕྲེང་བས་སྔགས་གང་ཟློས་པ་ནི་ཟླ་བ་གཅིག་གིས་འགྲུབ་པར་འགྱུར་རོ། །དེ་ལྟར་འགྲུབ་པ་འདི་ནི་གསང་བའི་རྒྱུད་བདེ་མཆོག་འདི་ཡི་ཡབ་ཀྱི་སྙིང་པོ་དགེ་བ་འདི་ཡིས་ཡིན་ནོ། །ལྔ་པ་ནི། བོང་བུའི་རྣལ་འབྱོར་གྱི་
རིམ་གཉིས་ཀྱི་དེ་ཉིད་མཆོག་ཤེས་པའི་རྣལ་འབྱོར་པ་དེ་ནི། བདེ་མཆོག་འདིར་ཐབས་ཤེས་ཁྱད་པར་ཅན་སྦྱོར་བའི་རྣལ་འབྱོར་པ་རུ་ཐེ་ཚོམ་མེད་དོ། །གོང་དུ་བཤད་པ་དེ་དག་ཐམས་ཅད་ནི་མཁའ་འགྲོ་དྲ་བའི་བདེ་བ་མཆོག་གི་རྒྱུད་འདིར་བརྗོད་པ་ཡིན་

གྱི། འདིའི་སྐོར་ལས་གཞན་དུ་མི་འབྱུང་བས་གཅེས་པར་གཟུང་ངོ༌། །དྲུག་པ་ནི། དཔལ་ཧེ་རུ་ཀ་མངོན་པར་བརྗོད་པ་བསྡུས་པའི་རྒྱུད་ལས། དཔལ་ཧེ་རུ་ཀ་བོང་བུའི་རྣམ་པར་མཛད་པའི་ཆོ་གའི་ལེའུ་སྟེ་བཅུ་བཞི་པའོ། །འཁོར་ལོ་
སྡོམ་པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་བཤད་པ་སྦས་པའི་དོན་ཀུན་གསལ་བ་ལས་ལེའུ་བཅུ་བཞི་པའི་བཤད་པའོ།། ༈  །།གསུམ་པ་རིགས་ལྡན་མ་མཆོད་པ་རྒྱས་པར་བཤད་པ་ལ་ལྔ། མཁའ་འགྲོ་མ་སྤྱིར་ཤེས་པའི་དོན་དུ་
ཡི་གེ་རེ་རེ་བའི་ངག་གི་བརྡ། མཁའ་འགྲོ་མའི་རིགས་བྱེ་བྲག་ཏུ་ཤེས་པར་བྱ་བའི་ཐབས། མཁའ་འགྲོ་མའི་རིགས་སྤྱིར་ཤེས་པར་བྱེད་པའི་ལུས་ཀྱི་བརྡ། ཤེས་པ་རྣམས་ལ་རང་ལ་རྗེས་སུ་ཆགས་པ་བརྟག་པ། མཁའ་འགྲོ་མ་སྤྱིར་ཤེས་པར་བྱེད་
པའི་ཡི་གེ་དུ་མ་ཚོགས་པའི་ངག་གི་བརྡའོ། །དང་པོ་ལ་བཞི། བཤད་པར་དམ་བཅའ་བ། བརྡ་བསྟན་པ་དངོས། དོན་བསྡུས་ཏེ་སྦྱིན་ཚུལ་བསྟན་པ། ལེའུ་ཡི་མཚན་བསྟན་པའོ། །དང་པོ་ནི། བཅུ་བཞི་པའི་རྗེས་དེ་ནས་སྒྲུབ་པ་པོ་གང་ཞིག་རྣལ་འབྱོར་མ་
རྣམས་ཀྱི་བརྡར་གྱུར་པ་ཤེས་པ་དག །བརྡ་ཤེས་པ་དེ་ཉིད་ཀྱིས་འདོད་པའི་དོན་དེ་ཐེ་ཚོམ་མེད་པར་གྲུབ་པ་སྟེ་འགྲུབ་པ་ནི་བཤད་པར་བྱའོ། །སྡོམ་པ་ཐམས་ཅད་ཅེས་པ་སྔར་བཤད་པའི་བཤད་རྒྱུད་རྣམས་ལ་འཆད་པ་ནི། འཁོར་ལོ་སྡོམ་པའི་
སྐོར་གྱི་རྒྱུད་ཀྱི་རྣལ་འབྱོར་པ་ལ་ཞེས་པའོ། །ཁ་ཅིག་ནི་ཉན་ཐོས་ལ་སོགས་པ་ལ་སྦ་བར་བྱ་བའི་སྡོམ་པ་སྲུང་བ་དེའི་དོན་དུ་ཞེས་ཟེར་རོ། །གཉིས་པ་ནི། ཌ་ཞེས་བྱ་བ་ནི་སྐྱེས་བུ་སྟེ་སྐྱེས་པར་སངས་རྒྱས་རྣམས་ཀྱིས་བཤད་ལ། ཌི་ཞེས་པ་ནི་

བུད་མེད་ཀྱི་བརྡ་ཡིན་ནོ། །བརྡ་འདི་རྣམས་ནི་དོན་དེ་དང་དེ་ལ་འཇུག་པར་འཇིག་རྟེན་ན་ཡང་མ་གྲགས་ལ། སྒྲའི་བསྟན་བཅོས་སོགས་བསྟན་བཅོས་གཞན་ལ་ཡང་མེད་པས། དེ་བཞིན་གཤེགས་པ་ཉིད་ཀྱིས་དོན་དེ་རྣམས་སྟོན་པར་བཀས་བཅད་པའོ། །
འོ་ན་བརྡ་འདི་དག་གིས་མཁའ་འགྲོ་མར་ཤེས་པར་བྱེད་ཚུལ་ཇི་ལྟར་ཡིན་སྙམ་ན། གཅིག་གིས་ཌ་ཞེས་ཟེར་བ་ལ་ཅིག་ཤོས་ཀྱིས་ཌི་ཞེས་ལན་འདེབས་པ་ལྟ་བུས་ཤེས་པར་བྱེད་པ་ནི་མིན་ནོ། །འོ་ན་ཇི་ལྟར་ཡིན་ཞེ་ན། དཀའ་རྒྱལ་གྱིས་སྐྱེས་
པའམ་བུད་མེད་དུ་བཤད་པར་བྱ་བ་ལ། ཌི་ཞེས་བརྗོད་པ་ནི་བརྡ་སྟེ། དེ་ལྟར་བཤད་པ་རྟོགས་པ་ནི་བརྡའོ། །དེ་བཞིན་དུ་ཡང་ཐམས་ཅད་དུ་བལྟ་བར་བྱའོ། ཞེས་བཤད་པ་ལྟར། གཅིག་གིས་ཌ་ཞེས་བརྗོད་པ་ནི་ཅིག་ཤོས་ཀྱིས་དེའི་དོན་སྐྱེས་པ་ཡིན་
པར་གོ་ན་བརྡ་ཤེས་པའོ། །དེ་ཡང་ལྭ་བ་པས་བསམ་པ་གཅིག་པ་ཉིད་ཀྱི་ཕྱིར། །དེ་རྣམས་མཉེས་པར་འགྱུར་རོ། །ཞེས་གསུངས་པ་ལྟར། དེ་ལྟར་ཤེས་ན་གཉིས་ཀ་བློ་མཐུན་པས་མཁའ་འགྲོ་མ་རྣམས་མཉེས་པར་འགྱུར་རོ། །ཚུལ་དེས་འོག་མ་རྣམས་
ཀྱི་བརྡས་ཤེས་པར་བྱེད་ཚུལ་ཡང་ཤེས་པར་བྱའོ། །ཕུ་ཞེས་བྱ་བ་ནི་གནོན་པ་སྟེ་རེངས་པའི་བརྡ་ཡིན་ལ། སུ་ཞེས་བྱ་བ་ནི་ཟ་བ་ཉིད་ཀྱི་དོན་ནོ། །མ་ཞེས་པ་ནི་མ་རུ་བཤད་ལ་ཡཱ་ཞེས་པ་ནི་ཆུང་མ་དང༌། བྷི་ཞེས་པ་སྲིང་མོ་དང༌། དེ་བཞིན་དུ་བཱི་ཞེས་
པ་མཛའ་མོ་དང༌། ལུ་ཞེས་པ་བུ་མོ་དང༌། སྟི་ཞེས་པ་ཁྲག་ཏུ་ཤེས་པར་བྱའོ། །དེ་བཞིན་སོ་དང་པེ་དང་ཧེ་དང་བྷ་དང༌། བྷུ་དང་བཱི་དང་བྷུ་དང་ཌྷི་དང༌། ག་དང་སྟྲི་དང་ཀུ་དང་ཧ་དང་། ཛ་དང་ཀ་དང་བྷ་དང་སྭཱ་དང༌། མི་དང་བ་དང་པེ་དང་གྷ་དང༌། ཀ་དང་

ས་དང་ར་དང་དུ་དང༌། སུ་དང་ན་དང་ས་དང་ཨ་དང༌། ཨཱ་དང་ན་དང་སོ་ནི་རིམ་པ་བཞིན་དུ་ཞི་བའི་བཏུང་བ་དང་བཏུང་བ་ཞུ་བའི་རྫས་དང༌། ཤ་དང་ཟ་བ་དང༌། འདྲེས་པ་སྟེ། འདས་པ་དང༌། དུར་ཁྲོད་དང་རོ་དང་རྣལ་འབྱོར་མ་དང༌། ལཱ་མའི་
རིགས་དང་གཟུགས་ཅན་མ་དང་མཁའ་འགྲོ་མའི་རིགས་དང༌། ཁཎྜ་རོ་ཧི་དང༌། བྱིན་པ་གཉིས་དང་དཔུང་པ་ཟུང་དང་གསོང་པོར་སྨྲ་བ་དང༌། ལེགས་པར་འོངས་པ་དང༌། ཉ་དང་བཟའ་བ་དང་བཏུང་བྱ་བཏུང་བ་དང་བགྲོད་བྱ་དང་བགྲོད་བྱ་མིན་པ་དང༌།
འདོད་པ་དང་བུད་མེད་སྐྱེས་པ་གཞན་ལ་མི་འགྲོ་བ་དང་ཁྱོ་མེད་མ་དང་སྤྱོད་ངན་མ་དང༌། སྐལ་བཟང་མ་དང་སྐལ་ངན་མ་དང་དམ་ཚིག་ཅན་དང་དམ་ཚིག་མེད་པ་དང༌། འོངས་བ་དང་མ་འོངས་པ་དང་ཆགས་པའི་བརྡ་ཡིན་ནོ། །གསུམ་པ་ནི། སྔར་
བཤད་པ་འདི་དག་ནི་ཡི་གེ་རེ་རེ་བའི་བརྡ་ཡིན་ཏེ། དཔའ་བོ་སྟེ་མིང་པོ་དང༌། སྲིན་མོར་ཤེས་པར་བྱེད་པ་ནི་བརྡ་འདི་དག་གིས་རང་དང་མཁའ་འགྲོ་མ་རྣམས་ཡིད་ཤིན་ཏུ་ཉེ་བར་བྱེད་པའི་དོན་ནོ། །འདུ་ཤེས་པར་ཞེས་པ་འགྱུར་གཞན་ལ་མེད་པ་ལྟར་
བདེའོ། །སྐལ་ལྡན་གྱིས་བརྡ་འདི་རྣམས་གྲུབ་པའི་རྣལ་འབྱོར་མ་རྣམས་ཀྱི་བརྡར་བཤད་པ་ལྟར་ཡིན་ལ། དངོས་གྲུབ་བརྙེས་པའི་ཕོ་ཉ་མོའི་བརྡ་ཡིན་ནོ། །གུས་པ་དང་ཞེས་སོགས་ལ་ལོ་ཆེན་གྱི་འགྱུར་ལས། དད་པ་དང་མི་ལྡན་པ་རྣམས་
ལ་སྦྱིན་པར་མི་བྱའོ། ཞེས་འབྱུང་བ་ལྟར་ལེགས་ལ། མི་སྦྱིན་པ་ནི་བརྡ་དང་དེའི་དོན་བཤད་པ་རྣམས་སོ། །དམ་ཚིག་མཆོག་ཡིད་དུ་འོང་བ་དང་ལྡན་ཞིང༌། བླ་མ་ལ་ཕན་འདོགས་པ་སྟེ་བསྙེན་བཀུར་བ་བྱེད་པའི་གུས་པ་དང་ལྡན་པ་རྣམས་

ལ་བརྡ་འདི་རྣམས་སྦྱིན་པར་བྱའོ། །བཞི་པ་ནི། དཔལ་ཧེ་རུ་ཀ་མངོན་པར་བརྗོད་པ་བསྡུས་པའི་རྒྱུད་ལས། ཡི་གེ་རེ་རེ་བའི་བརྡའི་ཆོ་གའི་ལེའུ་སྟེ་བཅོ་ལྔ་པའོ། །འཁོར་ལོ་སྡོམ་པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་བཤད་པ་སྦས་པའི་
དོན་ཀུན་གསལ་བ་ལས་ལེའུ་བཅོ་ལྔ་པའི་བཤད་པའོ།།	༈   །།གཉིས་པ་མཁའ་འགྲོ་མའི་རིགས་བྱེ་བྲག་ཏུ་ཤེས་པར་བྱེད་པའི་ཐབས་ལ་བཞི། མཁའ་འགྲོ་མ་དྲུག་གི་རིགས་སོ་སོར་བསྟན་པ། མཁའ་འགྲོ་མ་བདུན་གྱི་མིང་གི་རྣམ་གྲངས། 
མཁའ་འགྲོ་མའི་རིགས་ཀྱི་དབྱེ་བ། ལཱ་མའི་རིགས་ཀྱི་དབྱེ་བའོ། །དང་པོ་ལ་གསུམ། བཤད་པ་དམ་བཅའ་བ། བཤད་བྱ་བསྟན་པ་དངོས། ལེའུ་ཡི་མཚན་བསྟན་པའོ། །དང་པོ་ནི། བཅོ་ལྔ་པའི་རྗེས་དེ་ནས་འོག་ནས་འཆད་པའི་མཚན་ཉིད་དང་ལྡན་
པའི་སྐལ་བཟང་དང༌། མཚན་ཉིད་དང་མི་ལྡན་པའི་སྐལ་ལྡན་མིན་པ་ནི་མདོར་བསྡུས་ནས་ནི་བཤད་པར་བྱའོ། །འོག་ནས་སྐལ་མིན་དངོས་སུ་མི་སྟོན་ཀྱང༌། སྐལ་ལྡན་གྱིས་མཚན་ཉིད་བསྟན་པ་ལས་བཟློག་པ་ནི་སྐལ་མིན་དུ་གོ་བའི་དོན་ནོ། །སྐལ་ལྡན་ནི་
ཕོ་ཉ་མོའི་དམ་ཚིག་མཆོག་ལ་གནས་པ་སྟེ་སྒྲུབ་པ་པོའི་ཡིད་དུ་འོང་ཞིང༌། དེ་ལ་ཕན་འདོགས་པར་བྱེད་པ་ཡིན་ལ། དེ་རྣམས་ཀྱི་མཚན་ཉིད་ནི་བླ་མ་ལ་གུས་པ་ཉིད་དེ་ཁོ་ན་ལ་སྦྱིན་པར་བྱའོ། །ཚིག་རྐང་དང་པོ་གཉིས་ལ། དེ་ནས་གསང་བའི་
བཟའ་བྱ་དང༌། བཟའ་མིན་མདོར་བསྡུས་རབ་བཤད་བྱ། །ཞེས་ཀྱང་འབྱུང་ཞིང༌། དེ་ལ་འགྲེལ་པ་གཉིས་སུ་བཤད་པ་ཡང་བྱས་མོད་ཀྱང༌། རྒྱ་དཔེ་ལ་མི་འདྲ་བ་མང་པོ་ཡོད་པར་སྣང་ངོ༌། །དུས་ལྡན་ལ་སྦྱིན་པ་དེ་ནས་དཔའ་བོ་དང་རྣལ་འབྱོར་མ་

འདུ་བའི་དུས་སུ། རང་རང་གི་རིགས་ཀྱི་དབྱེ་བ་བཟུང་ན། དཔའ་བོ་དང་རྣལ་འབྱོར་མ་གཉིས་སུ་མེད་པ་སྟེ་གཉིས་ཀ་ཡང༌། རིགས་བདུན་དུ་བཤད་པ་རིགས་དྲུག་ཏུ་འགྱུར་ལ། སྒྲུབ་པ་པོ་གང་གིས་དེ་ཤེས་པ་ཙམ་གྱིས་དངོས་
གྲུབ་གཉིས་མྱུར་དུ་འཐོབ་པ་དེ་བཤད་པར་བྱའོ་ཞེས་སྦྱར་རོ། །དེ་ནས་རིགས་ཀྱི་ཞེས་སོགས་ལ་འགྱུར་མི་འདྲ་བ་མང་ངོ༌། །གཉིས་པ་ལ་གཉིས། རིགས་བདུན་དུ་དབྱེ་བ་དང༌། རིགས་དྲུག་ཏུ་བསྡུ་བའོ། །དང་པོ་ནི། སྔར་བཤད་པ་ལྟར་མཁའ་འགྲོ་མའི་
རིགས་ཙམ་དུ་ཤེས་ཀྱང༌། བྱེ་བྲག་གི་རིགས་མི་ཤེས་ན་རང་རིགས་ཀྱི་མཁའ་འགྲོ་མ་དང་འདུ་བ་མི་ཤེས་པས། དེའི་ཕྱིར་དུ་བྱེ་བྲག་གི་རིགས་སྟོན་པ་ལ། མཁའ་འགྲོ་མའི་བུད་མེད་གང་ཞིག་ཁ་དོག་པདྨའི་རྩ་བ་ལྟར་དཀར་ལ། མིག་གི་དབྱིབས་
པདྨའི་འདབ་མ་ལྟར་དཀྱུས་རིང་བ། རྟག་ཏུ་གོས་ནི་དཀར་པོ་ལ་དགའ་བ། ཙནྡན་གོར་ཤིརྵ་གསར་པའི་དྲི་དང་ལྡན་པ། བདེར་གཤེགས་ཀུན་གཅིག་ཏུ་འདུས་པ་རྡོ་རྗེ་སེམས་དཔའ་ཉིད་ལ་དགའ་བ་སྟེ་དད་པ་ནི། བདེར་གཤེགས་འདུས་པ་རྡོར་སེམས་
དེའི་རིགས་ལས་བྱུང་བར་ཤེས་པར་བྱའོ། །བུད་མེད་གང་ཞིག་གསེར་བཙོ་མའི་ཁ་དོག་དང་འདྲ་ཞིང༌། དམར་བ་དང་སེར་བའི་གོས་ལ་དགའ་ལ། ཛཱ་ཏིའི་ཤིང་གི་སྣ་མའི་མེ་ཏོག་གི་དྲི་དང་ཙམ་པ་ཀའི་དྲི་དང་ལྡན་པ་དེ་ནི། དཔའ་བོའི་རྗེས་འགྲོའམ་
རྗེས་ཆགས་རིན་འབྱུང་གི་རིགས་སུ་འགྱུར་རོ། །བུད་མེད་གང་ཞིག་ཁ་དོག་ཨུཏྤལ་སྔོན་པོ་ལྟར་སྔོ་བསངས་དང༌། གོས་ནི་སྔོན་པོ་འཛིན་པ་ལ་དགའ་བ་དང༌། སྔོན་པོར་སྣང་བའི་ཨུཏྤ་ལའི་དྲི་དང་ལྡན་པ་དེ་ནི། དཔའ་བོ་ཧེ་རུ་ཀ་དྲག་པོའི་

རྗེས་སུ་འགྲོ་བ་སྟེ་དེའི་རིགས་སོ། །བུད་མེད་གང་ཞིག་གཟུགས་མཛེས་མ་སྟེ། པགས་པ་པདྨ་དཀར་པོའི་འདབ་མ་དང་འདྲ་བར་དཀར་བ། རྟག་ཏུ་པདྨའི་རྩ་བའི་དྲི་བྲོ་བ་དེ་ནི། དཔའ་བོའི་བློ་སྟེ་འོད་དཔག་མེད་ཀྱི་རིགས་སོ། །དེ་བཞིན་ནི་སྔ་མ་ཧེ་རུ་ཀའི་
རིགས་སུ་བསྟན་པ་བཞིན་དུ་ཞེས་པའོ། །བུད་མེད་གང་ཞིག་དམར་ལ་དཀར་བའི་དམངས་ཆགས་པས་དམར་ཞིང་དཀར་བ། གཟུགས་བཟང་ལ་གོས་ནི་དམར་པོ་ལ་དགའ་བ་དང༌། མལླི་ཀ་དང་ཨུཏྤ་ལའི་དྲི་དང་ལྡན་པ་དེ་ནི། རྡོ་རྗེའི་རིགས་ལས་བྱུང་
བ་མི་བསྐྱོད་པའི་རིགས་ཡིན་ནོ། །གཟུགས་བཟང་ཁ་ནི་དམར་བ་དང༌། ཞེས་འགྱུར་གཞན་ལས་འབྱུང་ངོ༌། །བུད་མེད་གང་ཞིག་ཁ་དོག་སེར་ཞིང་ལྗང་བ་གོས་ནི་དཀར་པོ་འཆང་བར་དགའ་བ། མགོ་ལ་མེ་ཏོག་གི་དྲི་དང་ལྡན་པ་ནི། དེ་བཞིན་
གཤེགས་པ་དོན་གྲུབ་ཀྱི་རིགས་ཀྱི་རྗེས་སུ་འགྲོ་བ་སྟེ་དེའི་རིགས་ཡིན་ནོ། །བུད་མེད་གང་ཞིག་ཁ་དོག་དམར་བ་དང༌། དམར་པོ་དེའི་མདོག་གི་གོས་འཆང་བ་ལ་དགའ་ཞིང་རྟག་ཏུ་ག་པུར་གྱི་དྲི་དང་ལྡན་པ་ནི་རྣམ་སྣང་གི་རིགས་ཀྱི་རྗེས་སུ་འགྲོ་བ་
སྟེ་དེའི་རིགས་ཡིན་ནོ། །དེ་ལྟར་རྣལ་འབྱོར་མའི་རིགས་རྣམས་ནི་བདུན་པོ་ཧེ་རུ་ཀ་ངས་བཤད་པ་ཡིན་ནོ། །རྡོར་སེམས་ནི་རྒྱུ་རྡོ་རྗེ་འཛིན་པ་དང༌། ཧེ་རུ་ཀ་འབྲས་བུ་རྡོ་རྗེ་འཛིན་པ་ཡིན་ལ། དེ་གཉིས་སོ་སོར་བྱས་ན་རིགས་བདུན་དང༌། བསྡུས་
ན་རིགས་དྲུག་ཡིན་ནོ་ཞེས་ནཱ་རོ་པའི་མན་ངག་གིས་འཆད་པའི་ལུགས་ལྟར་བཤད་དོ། །འགྲེལ་པ་གཞན་ལས། རིགས་ལྔ་དང་ཕག་མོ་དང་དྲུག །རྡོ་རྗེ་འཆང་གི་རིགས་དང་རིགས་བདུན་དུ་འཆད་ལ། ལྭ་བ་པས། བྲམ་ཟེ་རྣམ་སྣང་

བཤད་པ་སྟེ། རིན་ཆེན་ཙཎྚ་རི་ཞེས་བྱ། གར་མཁན་དཔག་མེད་མགོན་པོ་སྟེ། །ཆོས་མཁན་དོན་ཡོད་རྡོ་རྗེ་ཅན། །མི་བསྐྱོད་པ་ཡི་ཌོཾ་བི་སྟེ། །དྲུག་པ་རྡོ་རྗེ་སེམས་དཔའ་ཡི། །རྒྱལ་རིགས་སུ་ནི་ཤེས་པར་བྱ།
བདུན་པ་ཧེ་རུ་ཀ་ཡི་ནི། །སྣ་ཚོགས་རིགས་བྱུང་དམངས་རིགས་སོ། ཞེས་འཆད་པའི་རིགས་བདུན་ནི་བླ་མ་གོང་མ་དང་མཐུན་ནོ། །འདིར་མཁའ་འགྲོ་མའི་ཕྱག་རྒྱ་རིགས་བདུན་གཙོ་བོ་ཡིན་མོད་ཀྱང༌། མིའི་ཕོ་ཉ་མོ་ཡང་རིགས་
བདུན་དུ་བཤད་དེ། དེ་ལྟར་ན་རྣལ་འབྱོར་པ་རང་གི་རིགས་མེ་ཏོག་ཕོག་པའི་ལྷའི་རྗེས་སུ་འབྲངས་ལ་ཤེས་པར་བྱས་ཏེ། དེ་ནས་རང་གི་རིགས་ཅན་གྱི་རྣལ་འབྱོར་མ་རྣམས་མཆོད་པར་བྱའོ། །དེ་ལྟར་བཤད་པ་བདུན་ནི་ལག་པ་གཡོན་
པས་ཟ་བ་དང༌། རྐང་པ་གཡོན་པ་སྔོན་དུ་སྤོ་བ་སོགས་ཀྱི་གཡོན་པའི་ཀུན་སྤྱོད་ལ་རྟག་ཏུ་དགའ་ལ། བདུན་པོ་འདི་དག་རང་གི་རིགས་ཀྱི་ཕྱག་རྒྱས་རྒྱས་བཏབ་པ་དང༌། རང་རང་གི་མདོག་གི་རིགས་ཀྱིས་ཁྱབ་པ་སྟེ་དེ་ལས་མི་འདའོ། །
གཉིས་པ་ནི། རང་རང་གི་རིགས་ཀྱི་རིག་པའི་ཡི་གེ་ཨོཾ་ལ་སོགས་པ་དང༌། ཨོཾ་ཛི་ན་ཛིཀ་ལ་སོགས་པ་སྨྲ་བས་རིགས་དྲུག་པོ་སོ་སོའི་རྗེས་སུ་འབྲང་བར་འདིར་གྱུར་པ་འདི་ལ་ཁ་དོག་སྟེ་རིགས་དྲུག་ཏུ་འགྱུར་རོ། །ཞེས་མདོར་
བསྟན་ཏོ། །ཁ་དོག་གི་སྐད་དོད་ཝརྞ་ནི་རིགས་དང་ཁ་དོག་དང་ཡི་གེ་དང་བརྗོད་པ་ལ་འཇུག་པས། འདིར་རིགས་སུ་བསྒྱུར་ན་ལེགས་སོ། །རྡོར་སེམས་རང་གི་ཕྱག་རྒྱ་སྟེ་ཕྱག་མཚན་འཆིང་བ་སྟེ་འདྲི་བ་དང༌། རྡོར་སེམས་

རང་གི་རིགས་ལས་བྱུང་བའི་སྔགས་ཚིག་ཏུ་སྨྲ་བ་ནི་རྡོར་སེམས་ཀྱི་རིགས་ཡིན་ནོ། །བུད་མེད་གང་ཞིག་རྟག་ཏུ་གཡོན་ནས་འགྲོ་ཞིང༌།           རྣལ་འབྱོར་པ་ལ་ཡང་རྟག་ཏུ་གཡོན་ལ་སྟེ་གཡོན་ནས་བསྐོར་བ་དང༌།
སྐད་ཆེན་པོར་སྨྲ་བ་དང༌། མིག་གཡོན་ནས་བལྟ་བས་རྣམ་པར་བལྟ་བ་དང༌། བུད་མེད་རྣམས་མཐོང་བའི་ཚེ་རབ་ཏུ་སྟེ་མང་པོར་སྨྲ་བ་དེ་ནི། རིན་འབྱུང་གི་རིགས་ཀྱི་ཕོ་ཉ་མོ་དམ་ཚིག་དང་ལྡན་པར་བཤད་དོ། །བུད་མེད་རྣམས་ཀྱིས་
གང་གསོལ་བ་བཏབ་པ་དེ་བྱེད་ཅིང༌། རང་གི་རིགས་ཀྱི་ས་བོན་ཧྲི་ལ་སོགས་པ་རབ་ཏུ་སྨྲ་བ་དང༌། པདྨའི་རིགས་ཀྱི་བྱ་བ་ཀུན་སྤྱོད་རྣམས་མི་འདོར་བ་དང༌། རང་གི་རིགས་ཀྱི་བྱ་བ་སྟོན་པའི་བསྟན་བཅོས་ལས་གསུང་པ་རྣམས་སྐྱོང་བ་
དང༌། རང་གི་རིགས་ཀྱི་སྙིང་པོ་རིག་པ་ཟློས་པ་དེ་ནི་སྣང་མཐའི་རིགས་ཀྱི་བུད་མེད་དམ་ཚིག་དང་ལྡན་པར་བརྗོད་དོ། །སོར་མོ་དཔྲལ་བར་གང་འཆིང་བའི་ཕྱག་འཚལ་བ་ན། གཡོན་པའི་ལུས་ཀྱིས་རྟག་ཏུ་འདུད་པ་དང༌། ལྷ་མོ་
སྟེ་བུད་མེད་རྣམས་དང་ཀུན་ཏུ་སྨྲ་བ་དེ་ནི་ངེས་པར་བདེན་པར་འགྲོ་བ་སྟེ། རང་རྗེས་སུ་འཛིན་པར་ངེས་པ་མི་བསྐྱོད་པའི་རིགས་སོ། །རྐང་པའི་མཐེ་བོང་གཡོན་པས་ས་ལ་ནི་རི་མོ་འདྲི་བར་བྱེད་ཅིང༌། རང་གི་མགོ་ནི་འཕྲུག་པར་
བྱེད་པ་དང༌། ཟུར་མིག་གིས་བལྟ་ཞིང་ལག་པ་གཡོན་གྱིས་སྟོན་པ་ནི་དོན་གྲུབ་ཀྱི་རིགས་སོ། །དེ་མཐོང་བ་དེའི་ཚེ་སྒྲུབ་པ་པོས་བུད་མེད་དེའི་རང་གི་རིགས་དྲན་པ་ཁྱད་པར་དུ་བྱའོ། །མཁུར་བའམ་ཀོ་སྐོ་དག་དང་ནི་སྣ་དག་ཏུ་ནི་

སོར་མོ་སྟོན་པ་དང༌། ཟུར་གྱིས་བལྟ་ཞིང་རིག་པའི་རྒྱལ་པོའི་སྔགས་ལན་ཅིག་ཟློས་ནས་རིག་པ་སྟེ་རང་རིགས་ཀྱི་སྒྲུབ་པ་པོ་ལ་རྣམ་པར་བལྟ་བ་དང༌། བདེན་པར་འགྲོ་བ་སྟེ་བརྫུན་མི་སྨྲ་བའི་རྣལ་འབྱོར་མ་དེ་ནི། ངེས་པར་
རྣམ་སྣང་གི་རིགས་ཀྱི་ཕོ་ཉ་མོ་དམ་ཚིག་ཡིན་ནོ། །རིགས་དྲུག་གི་བཤད་པ་འདི་རྣམས་ཀྱང་ནཱ་རོ་པའི་མན་ངག་གིས་འཆད་པ་ལྟར་བཤད་པའོ། །གསུམ་པ་ནི། དཔལ་ཧེ་རུ་ཀ་མངོན་པར་བརྗོད་པ་བསྡུས་པའི་རྒྱུད་ལས། རྣལ་འབྱོར་མ་བདུན་
དང་རིགས་དྲུག་གི་མཚན་ཉིད་བརྟག་པའི་ཆོ་གའི་ལེའུ་སྟེ་བཅུ་དྲུག་པའོ། །འཁོར་ལོ་སྡོམ་པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་བཤད་པ་སྦས་པའི་དོན་ཀུན་གསལ་བ་ལས་ལེའུ་བཅུ་དྲུག་པའི་བཤད་པའོ།།  ༈ །།	  གཉིས་པ་
མཁའ་འགྲོ་མ་བདུན་གྱི་མིང་གི་རྣམ་གྲངས་ལ་བཞི། བཤད་པར་དམ་བཅའ་བ། མཁའ་འགྲོ་མ་བདུན་གྱི་མཚན་ཉིད་བསྟན་པ། མཚན་མའི་ཕྱག་རྒྱ་བསྟན་པ། ལེའུ་ཡི་མཚན་བསྟན་པའོ། །དང་པོ་ནི། བཅུ་དྲུག་པའི་རྗེས་དེ་ནས་ཡཱ་
མི་ནི་སྟེ་གཤིན་རྗེ་མ་དང༌། སྐྲག་བྱེད་མ་དང་ནགས་ཚལ་མའམ་ཤིང་ལྡན་མ་དང༌། འཇིགས་གཟུགས་མ་དང༌། གཟུགས་ཀུན་སྦྱོད་མ་དང༌། མཛེས་མའམ་ཚེ་ཟ་མ་དང༌། བྷ་སུ་ར་ཞེས་པ་འོག་གསལ་མ་སྟེ་མཁའ་འགྲོ་མ་
རྣམས་བདུན་གྱི་རང་རང་གི་མཚན་ཉིད་མདོར་བསྡུས་ནས་ལེའུ་འདིར་བཤད་པར་བྱའོ། །བསྡུས་མ་ཞེས་པ་ལ་བྷ་བ་བྷ་དྲས་མདོར་བསྡུས་ནས་བདུན་དུ་བྱས་པ། ཞེས་བཤད་ལ། ལོ་ཆེན་གྱི་འགྱུར་ལས་ཀྱང༌། མཁའ་འགྲོ་མ་ནི་རྣམ་

པ་བདུན། མདོར་བསྡུས་མཚན་ཉིད་འདིར་བཤད་བྱ། ཞེས་འབྱུང་ངོ༌། །དཀའ་རྒྱལ་ཟླ་བས་ཀྱང༌། རྒྱུད་འདི་ལ་བདུན་ལས་ལྷག་པ་ནི་མ་གསུངས་ཀྱི། སྡུད་པར་བྱེད་མ་ཞེས་བྱ་བ་གར་བྱེད་མ་ཡང་མ་གསུངས་སོ། །དེའི་ཕྱིར་རྣལ་འབྱོར་མ་རྣམས་ཀྱི་
རིགས་བདུན་ནོ། །ཞེས་བཤད་ཅིང༌། གཞུང་ལས་ཀྱང་ལན་གཉིས་སུ་བདུན་དུ་བཤད་ལ། རྒྱས་བཤད་དུ་ཡང་བརྒྱད་པ་ལ་ཟུར་དུ་བཤད་པ་བྱུང་བས་བདུན་དུ་བྱའོ། །མལ་གྱི་འགྱུར་ལས། བྷ་སུ་ར་དང་རྣམ་པ་བདུན། །སྡུད་པ་མོ་ནི་འདིར་བཤད་བྱ། ཞེས་འབྱུང་
བ་ལྟར་བསྡུས་མ་ནི། འདིར་སྡུད་པ་མོ་ལ་བྱ་ལ། དེ་ཡང་མཁའ་འགྲོ་མ་རྣམས་སྡུད་པར་བྱེད་པའི་བདུན་པོ་ཉིད་ལ་བྱའི། སྡུད་པ་མོ་ཞེས་བརྒྱད་པ་ལ་འཆད་ཅིང༌། དེ་ཡང་རྡོ་རྗེ་ཕག་མོ་ལ་འཆད་པ་དོན་མིན་ཏེ། མངོན་བརྗོད་ཀྱི་འགྱུར་གསུམ་ལས་སྔ་
མ་བདུན་གྱི་གཅིག་ལ་ཕག་མོ་བགྲངས་པའི་ཕྱིར་དང༌། རྩ་རྒྱུད་བཞིན་དུ་རིགས་བདུན་དུ་བཤད་པའི་ཕྱིར་རོ། །དེས་ན་ཧེ་རུ་ཀ་མངོན་འབྱུང་ལས། ཨེ་ཧི་ཀ་དང་གར་དབང་ཕྱུག །བརྒྱད་པ་རུ་ནི་བརྗོད་པ་སྟེ། ཞེས་གསུངས་པ་དང་རྩ་རྒྱུད་གཉིས་
མི་འདྲ་བས། འདིར་བརྒྱད་དུ་བྱེད་ན་གར་གྱི་དབང་ཕྱུག་མས་ཁ་བསྐང་ངོ༌། །འོ་ན་མཁའ་འགྲོ་མ་དེ་རྣམས་ཇི་ལྟ་བུ་སྙམ་ན། ཆགས་པ་ཆེན་པོའི་རང་བཞིན་ཅན་གྱི་རྣལ་འབྱོར་མ་རྣམས་ནི་ཆགས་བྲལ་གྱི་ཐེག་པ་པ་ལ་སོགས་པས་ཤིན་
ཏུ་རྙེད་པར་དཀའ་ལ། དེ་བཞིན་དུ་མཁའ་འགྲོ་མ་རྣམས་ཀྱི་རིགས་ཀྱང་ཤིན་ཏུ་རྙེད་པར་དཀའ་བ་ནི། འདི་རྣམས་ཀྱི་དམ་ཚིག་གི་དཀྱིལ་འཁོར་རོ། །བདུད་རྩི་ལྔ་ཞེས་པ་ནི་ལྔ་བདུད་རྩི་ཞེས་བྱ་ལ། ལྔ་ནི་ལུས་ཀྱི་འབྱུང་བ་ལྔའོ། །དངོས་བདེན་

པ་ནི་དེ་ལྔས་ཆོས་རྣམས་བསྡུས་པའོ། །ལྔ་པོ་དེའི་བདུད་རྩི་ནི་དེ་དག་གི་སྙིང་པོ་བདེ་སྟོང་དབྱེར་མེད་ལ་འཆད་དོ། །སྐལ་ལྡན་ལ་སོགས་པ་ནི་བདུད་རྩི་ལྔ་བསྟེན་པ་ལ་གོམས་པས་རྣལ་འབྱོར་མ་དེ་རྣམས་དང་ཕྲད་པ་ཡང་དག་
པ་འབྱུང་བས་རྙེད་མི་དཀའ། ཞེས་ཟེར་རོ། །གཉིས་པ་ནི། གཟུགས་ཅན་མ་དང་ཙུམ་བི་ཀ་སྟེ་འོད་བྱེད་མ་དང་ལཱ་མ་དང༌། ཡོངས་གྱུར་མ་དང༌། བྱིས་བཅས་མ་དང༌། མི་ལྡོག་མ་དང༌། ཨེ་ཧི་ཀི་ལྷ་མོ་ཞེས་པ་འདི་བ་མ་སྟེ། མཁའ་འགྲོ་མ་བདུན་དུ་
རྒྱུད་རྣམས་ལས་བཤད་དོ། ཞེས་པ་ནི་མདོར་བསྟན་པའོ། །དེ་རྣམས་རིམ་པ་བཞིན་ཡཱ་མི་ནི་ལ་སོགས་པ་བདུན་གྱི་མིང་གི་རྣམ་གྲངས་སོ། །བླ་མ་སྔ་མ་རྣམས་སྔ་མ་བདུན་འཇིག་རྟེན་ལས་འདས་པ་དང་། ཕྱི་མ་བདུན་འཇིག་རྟེན་པ་ལ་གྲགས་
པའི་མིང་ཡིན་ཟེར་རོ། །མངོན་པར་ཞེན་པ་སྟེ་ཆགས་པས་བལྟ་བ་དང༌། གང་སྨིན་མ་ཡོན་པོར་འདེབས་པར་བྱེད་ཅིང༌། སྔོན་དུ་གཟུགས་ཡིད་དུ་འོང་བ་བསྟན་ནས་དེ་ནས་གཟུགས་དེ་སྡུད་པར་བྱེད་པ་གང༌། ཕྱིས་ནི་གཟུགས་མི་སྡུག་པ་བསྟན་
ནས་འཇིགས་པར་བྱེད་པ་དེ་ནི་གཟུགས་ཅན་མར་ཤེས་པར་བྱ་སྟེ། དེ་ལ་ནི་ཡཱ་མི་ནི་ཞེས་ཀྱང་བྱའོ། །དེ་ནི་དཔའ་བོ་བདེ་མཆོག་གི་རྣལ་འབྱོར་པས་གཉིས་སུ་མེད་པ་སྟེ་གཉིས་མཉམ་པར་སྦྱོར་བས་བསྟེན་པར་བྱའོ། །དྲུང་པ་སྟེ་ཉེ་བའི་གཉེན་ནམ་
མི་དྲུང་བ་སྟེ་རིང་བ་གཉེན་མ་ཡིན་པའི་བྱིས་པ་ལ་འཁྱུད་ཅིང༌། ཙུམྦ་ན་བྱེད་པ་དེ་ནི་ཙུམྦི་ཀ་ར་ཤེས་པར་བྱ་སྟེ་དེ་ལ་སྐྲག་བྱེད་མ་ཞེས་ཀྱང་ཟེར་རོ། །འགྱུར་ཁ་ཅིག་ལས་སྡུག་པའམ་ཡོང་ན་མི་སྡུག་པ། ཞེས་ཀྱང་འབྱུང་ངོ༌། །མཁའ་འགྲོ་

མ་དེ་བསྟེན་ན་སྡིག་པ་སྟེ་སྒྲིབ་པ་འཇོམས་པར་བྱེད་པ་ཡིན་པས་བསྟེན་པར་བྱའོ། །མིག་གི་ཟུར་གྱིས་བལྟ་ཞིང་གདོང་ལ་ཁྲོ་གཉེར་ལྡན་པ་སྟེ་བསྡུས་པ་དང༌། སྨིན་མ་བསྒྱུར་བ་སྟེ་བསྐྱོད་ཅིང༌། སྡིགས་མཛུབ་བྱེད་པ་དང༌། རེས་འགའ་གཞན་དབུགས་
འབྱིན་པར་བྱེད་ཅིང་སླར་ཡང་འཇིགས་པར་བྱེད་པར་གང་ཡིན་པ་དང༌། གཞན་ཡང་འདི་ན་སྟེ་རེས་འགའ་དབུགས་མི་འབྱིན་པར་འཇིགས་པར་བྱེད་པ་གང་ཡིན་པ་དེ་ནི་ལཱ་མ་ཡིན་པར་བཤད་དེ། དེ་ལ་ནི་ནགས་ཚལ་མ་ཞེས་ཀྱང་ཟེར་རོ། །མི་ལྡོག་མ་
ལ་དམིགས་ཀྱིས་བསལ་ནས་མི་བསྟེན་པར་གསུངས་པས་ལཱ་མ་ཡང་བསྟེན་བྱའོ། །ཕག་དང་དྲེད་དང་བྱི་ལ་དང་ཅེ་སྤྱང་དང་རི་དྭགས་དང་རྟ་དག་དང༌། དེ་འདྲའི་རིགས་ཐམས་ཅད་དེར་ནི་སྟེ་བུད་མེད་མཐོང་བ་ན་འཇིགས་པར་བྱེད་པ་དེ་ནི། ཡོངས་སུ་
གྱུར་པ་མར་བཤད་དོ། །དེ་ལ་ནི་འཇིགས་གཟུགས་མ་ཞེས་ཀྱང་བྱའོ། །ཤིན་ཏུ་དགའ་བས་རྒོད་པ་དང་དོན་འགའ་ཞིག་ལ་སོང་ནས་སླར་ཡང་མི་ལྡོག་པ་སྟེ་མྱུར་དུ་མི་འོང་བ་དང༌། སྒྲུབ་པ་པོ་ལ་རྗེས་སུ་ཆགས་པས་གསལ་བ་སྟེ་མཐོང་བར་འདོད་པ་
དེ་ནི་ཁཎྜ་རོ་ཧིར་བཤད་དོ། ཞེས་སོ། །རྒྱ་དཔེ་ཁ་ཅིག་ལས། གང་དེ་བྱིས་བཅས་མ་རུ་བཤད། ཅེས་གསུང་པ་ལྟར་ལེགས་ལ། དེ་ལ་ནི་ཀུན་སྤྱོད་མའམ་ཀུན་བསྐྱོད་མ་ཞེས་ཀྱང་ཟེར་རོ། །ཡིད་ནི་འབྱུང་བ་སྟེ་མི་དགའ་བས་ལག་པའི་བོང་བའམ་རྐང་
པས་སམ་གོས་ཀྱི་ཐ་མའམ། ཡང་ན་ཤིང་དག་གིས་ཀྱང་རུང་སྟེ། བཤད་པ་དེ་དག་གིས་གང་ལ་རེག་པ་ནི་འཚོ་བར་མི་འགྱུར་བ་ནི། མི་ལྡོག་མར་ཤེས་པར་བྱ་སྟེ། དེ་ནི་བསྒྲུབ་པ་སྟེ་བསྟེན་པར་བྱ་བ་མིན་པར་བཤད་དེ། དེ་ལ་ནི་འཛེས་མ་ཞེས་

ཀྱང་ཟེར་རོ། །ལས་དང་པོ་ལ་སྒྲུབ་མི་ནུས། ཞེས་པ་ནི་ལོ་ཆེན་དང་མལ་དང་གཉིས་འདུས་ཀྱི་འགྱུར་ལ་མེད་ལ། ཡོད་པ་ལྟར་ན་བསྒྲུབ་བྱ་མིན་པ་དེ་ལས་དང་པོ་པས་སོ། །ཞེས་བཤད་པར་བྱའོ། །རྒོད་ཅིང་སྨྲ་ལ་ངུ་བ་སོགས་ཀྱི་རྒྱུ་མེད་པ་རུ་
ངུ་ཞིང་རབ་ཏུ་ཁྲོས་པ་སྟེ། དེ་ནི་ཕྱོགས་འདིར་རིང་དུ་གནས་པས་ན་ཨེ་ཧི་ཀར་དྲན་པ་སྟེ་བཤད་དོ། །ལྷ་མོ་ཨེ་ཧི་ཀ་དེ་ནི་གསོང་པོར་སྨྲ་བ་ཡིན་ལ། སངས་རྒྱས་པ་སྟེ་འདིའི་རྣལ་འབྱོར་མ་རྣམས་དང་ལྷན་ཅིག་ཏུ་རྟག་ཏུ་སྨྲ་བ་སྟེ་དེ་ཉིད་ནི་རྡོ་རྗེའི་རིགས་ལས་
བྱུང་བ་ཡིན་ནོ། །དེ་ལ་ནི་བྷ་སུ་ར་ཞེས་ཀྱང་ཟེར་རོ། །མཁའ་འགྲོ་མ་ཡི་རིགས་ཀྱི་ཕྱག་རྒྱ་མོ་དེ་རྣམས་ནི། དཔའ་བོ་སྟེ་སྒྲུབ་པ་པོས་བསྟེན་པའི་ཕྱིར་དུ་མཚོན་པ་སྟེ་ཤེས་པར་བྱའོ། །འདི་རྣམས་སངས་རྒྱས་བདུན་ནམ་དྲུག་གི་རིགས་གང་ཡིན་
པ་ནི་བཅུ་དྲུག་པ་ལྟར་ཡིན་ལ། བྱེ་བྲག་ཏུ་ཡཱ་མི་ནི་དང་གཟུགས་ཅན་མ་སོགས་ཀྱི་རིགས་གང་ཡིན་པ་ནི། ལེའུ་འདིར་བཤད་པ་བཞིན་ཤེས་པར་བྱའོ། །འདི་རྣམས་དཀྱིལ་འཁོར་ལ་དགོད་པ་དང༌། སྐུ་མདོག་དང་ཕྱག་མཚན་སོགས་དང༌། མིའི་
བུ་མོ་ལ་སྦྱར་བ་རྣམས་ཤེས་པར་འདོད་ན། ལྭ་བ་པའི་དཀའ་འགྲེལ་ལས་ཤེས་པར་བྱ་ཞིང༌། འདི་དག་གིས་རྣལ་འབྱོར་མ་གང་བསྡུས་པ་ནི་འགྲེལ་པ་གཞན་རྣམས་ལས་ཤེས་པར་བྱའོ། །གསུམ་པ་ནི། ཐོད་པ་དང་དགྲ་སྟྭ་དང་ཕག་གི་
མཆེ་བ་དང༌། འཁོར་ལོ་དང་ཆུ་སྲིན་གྱི་རྒྱལ་མཚན་དང༌། རལ་གྲི་དང་སྐྲག་བྱེད་དེ་གྲི་གུག་གམ་རྡོ་རྗེ་དང༌། དུང་དང་བརྒྱད་ནི་རིམ་པ་བཞིན་དུ་གཟུགས་ཅན་མ་ལ་སོགས་པའི་གཡས་ཀྱི་ཕྱག་དང་པོའི་ཕྱག་མཚན་ཡིན་ལ། གཡོན་

གྱི་ནི་ཁ་ཊྭཱཾ་ག་དང་བཅས་པའི་ཐོད་པ་ནས་ཁུ་ཁྲག་གསོལ་བའོ། །ཞེས་བཤད་དོ། །དུང་ནི་འདིར་ཁ་བསྐང་བའི་གར་དབང་མའི་ཕྱག་མཚན་ནོ། །བཞི་པ་ནི། དཔལ་ཧེ་རུ་ཀ་མངོན་པར་བརྗོད་པ་བསྡུད་པའི་རྒྱུད་ལས། སྔར་བཤད་པའི་བདུན་པོ་འདིས་
འཁོར་ལོ་གསུམ་གྱི་རྣལ་འབྱོར་མ་ཐམས་ཅད་ཀྱི་གཟུགས་ཡོངས་སུ་བརྗེ་བ་ནི་དེ་རྣམས་ཀྱི་གཟུགས་སུ་བསྒྱུར་བ་དང༌། ཕྱག་མཚན་དང་ཕྱག་རྒྱ་ནི་ཐོད་པ་ལ་སོགས་པ་རྣམས་གཉིས་ཀ་ཡིན་པ་ལ་དགོངས་སོ། །དེ་རྣམས་བསྟན་པའི་ཆོ་གའི་
ལེའུ་སྟེ་བཅུ་བདུན་པའོ། །འཁོར་ལོ་སྡོམ་པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་བཤད་པ་སྦས་པའི་དོན་ཀུན་གསལ་བ་ལས་ལེའུ་བཅུ་བདུན་པའི་བཤད་པའོ།།  ༈  །།གསུམ་པ་མཁའ་འགྲོ་མའི་རིགས་ཀྱི་དབྱེ་བ་ལ་
བཞི། བཤད་པར་དམ་བཅའ་བ། རྣལ་འབྱོར་མ་སོ་སོའི་མཚན་ཉིད། དེ་རྣམས་ཀྱི་དོན་བསྡུ་བ། ལེའུ་ཡི་མཚན་བསྟན་པའོ། །དང་པོ་ནི། ལེའུ་བཅུ་བདུན་པའི་རྗེས་དེ་ནས་སྔ་མའི་མཚན་ཉིད་ལས་མཚན་ཉིད་གཞན་ཡང་བཤད་པར་བྱའོ། །དགོས་པ་ཅིའི་
དོན་ཡིན་ཞེ་ན། མཁའ་འགྲོ་མཆོག་གི་གོ་འཕང་གི་གནས་སམ་རྒྱུར་གྱུར་པ་ནི། སྒྲུབ་པ་པོ་གང་གིས་ཡང་དག་པར་ཤེས་པ་ཡིས། མཁའ་འགྲོ་མ་རྣམས་རྣལ་འབྱོར་བའི་རྗེས་སུ་འཇུག་པའི་དམ་ཚིག་ལ་གནས་པའི་ཕྱིར་དུའོ། །གཉིས་
པ་ལ་དྲུག །པདྨ་གར་དབང་གི་རིགས་ཀྱི་དང༌། ཧེ་རུ་ཀའི་རིགས་ཀྱི་དང༌། རྡོ་རྗེ་ཕག་མོའི་རིགས་ཀྱི་དང༌། ཁཎྜ་རོ་ཧིའི་རིགས་ཀྱི་དང༌། ཧེ་རུ་ཀའི་རིགས་ཀྱི་དང༌། རྣམ་པར་འདྲེན་མའི་རིགས་ཀྱི་མཁའ་འགྲོ་མའོ། །དང་པོ་ནི། བུད་མེད་གང་ཞིག་དམར་ཞིང་སེར་བ་སྟེ་དམར་

སེར་དང༌། པདྨའི་དྲི་ནི་རྣམ་པར་གཏོང་བ་སྟེ་རྣམ་པར་འཕྲོ་བ་དང༌། རང་བཞིན་ཞི་བའི་ལྟ་སྟངས་དང༌། སྒྲུབ་པ་པོ་ལ་ཞེན་པར་ཏེ་ཆགས་ནས་ལྟ་བའི་རྗེས་སུ་འགྲོ་བ་སྟེ་འབྲང་བ་དང༌། བུད་མེད་གང་ཞིག་སེན་མོ་དང་མིག་དམར་བ་དང༌། དེ་བཞིན་དུ་
སྐྱེ་བོ་ཀུན་ལ་བརྩེ་བ་དང་ཁྱིམ་དུ་པདྨ་འདྲི་ཞིང་དེ་ལ་མཆོད་པ་ནི་པདྨ་གར་དབང་སྟེ་འོད་དཔག་མེད་ཀྱི་རིགས་ལས་བྱུང་བའི་མཁའ་འགྲོ་མ་ཡིན་ནོ། །གཉིས་པ་ནི། བུད་མེད་གང་ལ་སྨིན་མའི་དབུས་ན་མདུང་རྩེ་གསུམ་པའི་མཚན་མ་སྣང་
བ་དང༌། ལུས་ནི་སྔོ་བསངས་ལ་ཅུང་ཟད་སྐྱ་བ་སྟེ། ལུས་ནི་སྔོ་བསངས་ཅུང་ཟད་སྐྱ། ཞེས་འབྱུང་ངོ༌། །རྟག་ཏུ་རྡོ་རྗེའི་རིགས་ཀྱི་རྣལ་འབྱོར་སྒོམ་པ་གང་གི་སྟེང་རང་གི་ཁྱིམ་དུ་རྡོ་རྗེ་འདྲི་ཞིང༌། དེ་ལ་རྟག་པར་མཆོད་པར་བྱེད་པའི་མཁའ་འགྲོ་
མ་དེ་ནི་དཔལ་ཧེ་རུ་ཀའི་རིགས་ལས་བྱུང་བའི་མཁའ་འགྲོ་མ་ཡིན་ནོ། །བུད་མེད་གང་གི་དཔྲལ་བར་རྩེ་གསུམ་ནི་སྣང་ཞིང༌། དེར་མ་ཟད་མདུང་ཐུང་དག་ཀྱང་སྣང་བར་གྱུར་ཅིང༌། མིག་དམར་ཞིང་ལུས་ཀྱི་མདོག་ནི་དམར་སེར་དང༌། དམར་
སེར་དང་ཞེས་འབྱུང་ངོ༌། །དེ་བཞིན་དུ་རྐང་པ་དང་ལག་པ་དམར་བ་དང༌། ར་སྐྱེས་དང་ཁྱིམ་བྱ་དག་ལ་ཡང་རྟག་ཏུ་ཡིད་ནི་དགའ་བར་འགྱུར་ཅིང༌། བུད་མེད་དེའི་ཁྱིམ་དུ་རྡོ་རྗེའི་མཚན་མ་བྲིས་ནས་གང་ཞིག་རྟག་ཏུ་མཆོད་པ་བྱེད་པ་དེ་ནི་
ཤྲཱི་ཧེ་རུ་ཀའི་རིགས་ལས་བྱུང་བའི་མཁའ་འགྲོ་མ་ཡིན་པར་གདོན་མི་ཟའོ། །གསུམ་པ་ནི། བུད་མེད་གང་གི་དཔྲལ་བའམ་ལག་པར་ཡང་ནི་འཁོར་ལོའི་མཚན་མ་སྣང་བར་གྱུར་པ། སྤྲིན་སྔོན་དག་དང་འདྲ་བའི་ཁ་དོག་ཅན། རྟག་ཏུ་དཔྲལ་

བར་དར་ཐོད་འཆང་བ། འབྱོར་པའི་སྐལ་པ་ཆེན་པོ་ཕུན་སུམ་ཚོགས་ཞིང་མཆོག་ཏུ་བདེ་བ་དང་ལྡན་པ་གང་ཡིན་པ་དང༌། རང་གི་ཁྱིམ་དུ་འཁོར་ལོ་འདྲི་བར་བྱེད་ཅིང༌། དེ་ལ་རྟག་ཏུ་མཆོད་པ་བྱེད་པ་དེ་ནི་རྡོ་རྗེ་ཕག་མོའི་རིགས་ལས་བྱུང་བའི་མཁའ་
འགྲོ་མའི་སྟོབས་ཀྱིས་དྲེགས་པ་སྟེ་ང་རྒྱལ་བའོ། །གཡོན་པ་སྟེ་བུད་མེད་གང་ཞིག་ལུས་ཀྱི་མདོག་མིག་སྨན་ནག་པོ་དང་འདྲ་ཞིང༌། སོ་ནི་དཀར་ཞིང་མཐོ་བ་སྟེ་རིང་བ་དང༌། རྟག་ཏུ་མ་རུངས་པ་དང་སྙིང་སྟོབས་ཆེན་པོ་དང་ལྡན་པར་གྱུར་པ་དང༌། 
རྟག་ཏུ་ཁྲུས་བྱེད་པ་ལ་དགའ་བ་དང༌། ཁྱིམ་དུ་རྡོ་རྗེའི་མཚན་མ་འདྲི་བ་དང༌། བྲིས་པ་ལ་རྟག་ཏུ་བསམ་པ་དགེ་ཞིང་དག་པས་མཆོད་པ་བྱེད་པ་དེ་ནི། རྡོ་རྗེ་ཕག་མོའི་རིགས་ལས་བྱུང་བ་མཁའ་འགྲོ་མ་སྟོང་ཕྲག་བཅུའི་འཁོར་དང་ལྡན་པ་
ཡིན་ནོ། །སྟོང་ཕྲག་བཅོ་ལྔ་ཞེས་གཞན་ལས་འབྱུང་ངོ༌། །བཞི་པ་ནི། བུད་མེད་གང་ཞིག་གསེར་གྱི་མདོག་དང་འདྲ་བར་སེར་བོར་སྣང་བ། མིག་མི་གཡོ་བ་སྟེ་མི་འཛུམས་ཤིང༌། ཁ་སྤུ་སེར་བ་དང་གང་གི་དཔྲལ་བའམ་ལག་པར་ཡང་
ནི་རྡོ་རྗེའི་མཚན་མ་སྣང་བར་འགྱུར་བ། རྟག་ཏུ་རྒྱལ་སྲིད་དང་འདྲ་བའི་འབྱོར་བ་ལ་གནས་པ་དང༌། ང་རྒྱལ་གྱིས་བསྙེམས་ཞིང་ཚིག་བདེན་པར་སྨྲ་བ་དང༌། ལུས་ལས་མ་ལླི་ཀའི་དྲི་འབྱུང་ཞིང་གང་གི་སྟེ་རང་གི་ཁྱིམ་དུ་རྟག་ཏུ་རྡོ་རྗེའི་
མཚན་མ་འདྲི་ཞིང༌། དེ་ལ་མཆོད་པ་ཆེར་བྱེད་པ་དེ་ནི། ཁཎྜ་རོ་ཧི་དུམ་སྐྱེས་མའི་རིགས་ལས་བྱུང་བའི་རྣལ་འབྱོར་མ་ཡི་དབང་ཕྱུག་མཆོག་གོ། དེ་ལྟར་ཧེ་རུ་ཀའི་རིགས་གཉིས་དང༌། ཕག་མོའི་རིགས་གཉིས་པ་དང༌། དུམ་སྐྱེས་མའི་

རིགས་ཏེ་བཞི་ལ་རྡོ་རྗེ་བྲིས་པ་ལ་མཆོད་པར་འདྲ་ཡང་ལུས་ཀྱི་ཁ་དོག་མི་འདྲ་ལ། ཁྱད་པར་གཞན་ཡང་ཡོད་དོ། །ལྔ་པ་ནི། བུད་མེད་གང་ཞིག་རྟག་པར་ཤ་ལ་དགའ་བ་དང༌། ལུས་སྐེམ་ཞིང་ཁ་དོག་མིག་སྨན་ནག་
པོའི་མདོག་ཅན་དང༌། དཔྲལ་བར་མདུང་རྩེ་ལྟ་བུའི་རི་མོ་ཡོད་པ་དང༌། བུད་མེད་གང་ཞིག་གདུག་པའི་ལས་ལ་དགའ་བ་དང༌། རྟག་ཏུ་དུར་ཁྲོད་དུ་འགྲོ་བ་དང༌། གང་ལ་ཡང་འཇིགས་པ་མེད་ཅིང་བཙོག་མེད་དེ་གཙང་སྒྲ་མེད་པ་དང༌། 
བུད་མེད་གང་གི་དཔྲལ་བར་ཐིག་ལེ་ལྟ་བུའི་རི་མོ་ཡོད་པ་དང་། རང་གི་ཁྱིམ་དུ་ཐོད་པ་འདྲི་ཞིང་དེ་ལ་མཆོད་པ་དེ་ནི་དཔལ་ལྡན་ཧེ་རུ་ཀའི་རིགས་ལས་བྱུང་བའི་མཁའ་འགྲོ་མ་ཡིན་ནོ། །དྲུག་པ་ནི། བུད་མེད་གང་ཞིག་སྤྲིན་སྔོན་པོའི་
མདོག་དང་འདྲ་ལ། སོ་ནི་མི་མཉམ་པ་རིང་ཐུང་དུ་གནས་ཤིང༌། རྟག་ཏུ་གདུག་པ་སྟེ་དྲག་པོའི་ལས་ལ་དགའ་བ་གཡོན་གྱི་མཆེ་བ་གཙིགས་པ་དག །དེའི་སྟེང་རང་གི་ཁྱིམ་དུ་དགྲ་སྟ་འདྲི་ཞིང༌། དེ་ལ་རྟག་ཏུ་མཆོད་པ་བྱེད་པ་དེ་ནི་འཁོར་
ལོའི་རྣམ་པར་འདྲེན་པ་སྟེ་གཙོ་བོ་བདེ་མཆོག་གི་རིགས་ལས་བྱུང་བའི་མཁའ་འགྲོ་མར་ནི་ཐེ་ཚོམ་མེད་དོ། །ཁ་ཅིག་རྣམ་འདྲེན་བགེགས་མཐར་བྱེད་ལ་འཆད་དོ། །དེ་ལྟར་རིགས་བརྒྱད་ལས་དང་པོ་ནི་གསལ་ལོ། །གཉིས་པ་ནི་ཧེ་རུ་ཀའི་
རིགས། གསུམ་པ་ནི་རིན་པོ་ཆེའི་རིགས། བཞི་པ་ནི་རྣམ་སྣང་གི་རིགས། ལྔ་པ་ནི་མི་བསྐྱོད་པའི་རིགས། དྲུག་པ་ནི་རྡོར་སེམས་ཀྱི་རིགས། བདུན་པ་ཧེ་རུ་ཀའི་རིགས་ཏེ། དེ་ལན་གཉིས་བསྟན་ཏོ། །བརྒྱད་པ་ནི་དོན་གྲུབ་ཀྱི་རིགས་དེ་དག་ཀྱང་སྙིང་

པོའི་རྣལ་འབྱོར་མ་བཞིའི་ནང་གི་མཁའ་འགྲོ་མའི་རིགས་ཡིན་ཞེས་མཁས་པ་མར་དོ་གསུང་ངོ༌། །འདི་རྣམས་ཀྱང་བྱེ་བྲག་གི་རིགས་ཤེས་པར་བྱེད་པའི་ཐབས་ཡིན་ལ།   ཤེས་པར་བྱེད་ཚུལ་སྔ་མ་རྣམས་དང་མི་འདྲ་བས་མི་ཟློས་སོ། །
གསུམ་པ་ནི། སྔར་བཤད་པའི་མཁའ་འགྲོ་མའི་ཚོགས་འདི་དག་ཀྱང༌། ཤྲཱི་ཧེ་རུ་ཀའི་རིགས་ལས་བྱུང་བ་ལ་མི་འདྲ་བའི་ཁྱད་པར་བཤད་པ་སྟེ། བདེ་མཆོག་གི་སྒྲུབ་པ་པོ་རྣམས་ལ་ཕན་པའི་ཕྱིར་དུ་སྣོད་མིན་ལ་ཤིན་ཏུ་གསང་བའི་
མཚན་ཉིད་སྤྲུལ་པ་སྟེ་བཤད་པ་ཡིན་ནོ། །སྤྲུལ་པ་མེད་པར་བཤད་ཅེས་ཀྱང་གཞན་ལས་འབྱུང་ངོ༌། །བཞི་པ་ནི། དཔལ་ཧེ་རུ་ཀ་མངོན་པར་བརྗོད་པ་བསྡུས་པའི་རྒྱུད་ལས། རྣལ་འབྱོར་མ་བརྒྱད་པོ་ཐམས་ཅད་ཀྱི་ཁ་དོག་གི་མཚན་ཉིད་
མཚན་མ་བྲིས་པ་མཆོད་པ་ལ་བརྟེན་ནས་རིགས་སོ་སོར་ངེས་པར་བྱེད་པའི་ཆོ་གའི་ལེའུ་སྟེ་བཅོ་བརྒྱད་པའོ། །འཁོར་ལོ་སྡོམ་པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་བཤད་པ་སྦས་པའི་དོན་ཀུན་གསལ་བ་ལས་
ལེའུ་བཅོ་བརྒྱད་པའི་བཤད་པའོ།།  །།   	༈ གཉིས་པ་ལཱའི་མའི་རིགས་ཀྱི་དབྱེ་བ་ལ་གསུམ། བཤད་པར་དམ་བཅའ་བ། ལཱ་མའི་རིགས་སོ་སོའི་མཚན་ཉིད་བཤད་པ། ལེའུ་ཡི་མཚན་བསྟན་པའོ། །དང་པོ་ནི། ལེའུ་བཅོ་
བརྒྱད་པའི་རྗེས་དེ་ནས་སྒྲུབ་པ་པོ་ཡིས་ལཱ་མའི་ཁྱད་པར་གྱི་མཚན་ཉིད་བཞིན་དང་། མིག་ལ་སོགས་པའི་ཡན་ལག་གི་ཚོགས་ཏེ་ཆ་ཤས་རྣམས་ཤེས་པར་བྱ་བ་ཡང་དག་པ་སྟེ་གསལ་བར་བཤད་པར་བྱའོ་ཞེས་སྦྱར་རོ། །གཉིས་

པ་ལ་ལྔ༌། འོད་དཔག་མེད་ཀྱི་རིགས་ཀྱི་དང༌། རིན་འབྱུང་གི་རིགས་ཀྱི་དང༌། མི་བསྐྱོད་པའི་རིགས་ཀྱི་དང༌། རྣམ་སྣང་གི་རིགས་ཀྱི་དང༌། དོན་གྲུབ་ཀྱི་རིགས་ཀྱི་ལཱ་མའི་མཚན་ཉིད་དོ། །དང་པོ་ནི། བུད་མེད་གང་གི་བྱད་བཞིན་
ནི་ཡོངས་སུ་རྒྱས་པར་དང༌། ཀུན་ནས་ཟླུམ་པར་སྣང་ཞིང་ཁའི་སྨྲ་ར་རྟག་པར་ཡོད་པ་དང༌། བ་སྤུ་དང་སྨིན་མ་རིང་བ་དང༌། གོས་བཟང་པོ་ལ་དགའ་ལ་གཙང་སྦྲ་ཆེ་ཞིང་སྤྱོད་ལམ་ཞི་བ་དང༌། མི་གཡོ་བ་སྟེ་སེམས་བརྟན་པ་དང༌། ཚིག་བདེན་པར་སྨྲ་
བ་དང་རྟག་ཏུ་དམ་པའི་ཆོས་ལ་དགའ་བ་དེ་ནི་དཔའ་བོ་སྟེ་སྒྲུབ་པ་པོའི་སྲིང་མོར་སངས་རྒྱས་ཀྱིས་བཤད་དོ། །དེ་མཐོང་ནས་ལག་པ་གཉིས་པདྨར་བསྐོར་བའི་ཕྱག་རྒྱ་སྦྱིན་པ་སྟེ་བསྟན་པར་བྱའོ། །ཡང་ན་རུས་སྦལ་གྱི་ཕྱག་རྒྱ་ལག་པ་གཉིས་ཐལ་
མོ་སྦྱར་བ་བསྟན་པར་བྱའོ། །པགས་པའི་ཕྱག་རྒྱ་ནི་ཀྲིཥྞ་ས་རིའི་པགས་པ་འཛིན་པའི་ཚུལ་དུ་བྱེད་པའོ། །སྤྱི་བླུགས་ནི་ཐོད་པ་སྟེ་དེ་འཛིན་པའི་ཚུལ་བྱེད་པ་ནི་ཕྱག་རྒྱའི་ལན་དུ་བརྗོད་པ་ཡིན་ནོ། །བུད་མེད་དེ་ནི་ཡར་མར་གྱི་ཚེས་བཅུའི་དུས་
ཚིགས་ལ། རང་གི་ཁྱིམ་དུ་པདྨ་འདྲི་བར་འགྱུར་བ་ནི། །འོད་དཔག་མེད་ཀྱི་རིགས་ཀྱི་ལཱ་མའི་རིགས་ཀྱི་བུད་མེད་ཀྱི་མཚན་ཉིད་དུ་གྱུར་པ་འདི་དག་ཡིན་ནོ། །གཉིས་པ་ནི། མཆུ་གཉིས་རློ་བ་སྟེ་འཕྱང་ཞིང་མིག་གཉིས་ཀྱི་དཀྱུས་རིང་ལ། མིག་
དམར་ཞིང་སེར་སྐྱར་གནས་པ། ལོངས་སྤྱོད་ཀྱིས་ཕྱུག་ཅིང་སྐལ་པ་བཟང་བའི་དཔལ་གྱིས་ཡོན་ཏན་ཁ་དོག་སེར་ཞིང་ཙམ་པ་ཀ་ལྟ་བུར་སྣང་བ། བོང་ཚོད་ཤིན་ཏུ་རིང་བ་མིན་ཞིང་ཐུང་བའང་མིན་པར་འཚམ་པ། ཁ་དོག་སྣ་ཚོགས་པའི་

གོས་ལ་དགའ་བ། དཔྲལ་བར་རི་མོ་གསུམ་ཡོད་པ། སྐྲའི་མཚམས་སུ་གྱེན་དུ་བརྟེན་པ་སྟེ་གནས་པ་ལས་རྒོད་ཅིང་དགའ་བ་ཉིད་དག་དང༌། ལམ་ནི་རྣམ་པར་གནོན་ཅིང་གནས་པ་ཕན་ཚུན་གྱི་དཔུང་འཁྲུགས་པས་གཡུལ་དུ་འཆི་བ་རྣམས་ཀྱི་གཏམ་ལ་རྟག་
ཏུ་དགའ་བ། དེ་ལྟ་བུའི་རབ་དྲེགས་མ་སྟེ་ང་རྒྱལ་བྱེད་མ་མཐོང་ནས་ནི། མཐེ་བོས་མཐེའུ་ཆུང་གི་ཚིགས་བར་པ་མནན་ནས་ལྷག་མ་རྣམས་གྱེན་དུ་བསྒྲེང་བའི་མདུང་རྩེ་གསུམ་པའི་ཕྱག་རྒྱ་བསྟན་པར་བྱའོ། རྐང་པ་གཡས་པ་བརྐྱང་ལ་རྐང་པ་གཡོན་པ་བསྐུམས་
པའི་སྐྱིལ་ཀྲུང་ཕྱེད་པའི་གར་ཉིད་ཀྱང་ནི་བསྟན་པར་བྱའོ། །འདི་དང་གོང་མ་གཉིས་གདམ་ང་ཅན་དུ་མངོན་ནོ། །ཁ་ཕྱིར་བལྟས་ཏེ་གཡོན་པའི་ཕྱོགས་ནས་ཡོངས་སུ་བཟློག་སྟེ་བསྐོར་བ་ནི། རྣལ་འབྱོར་མའི་ཕྱག་རྒྱའི་ལན་ནི་ཡིན་པར་བཤད་དོ། །མར་
ངོའི་བཅུ་བཞི་དང་ཚེས་བརྒྱད་ནི། རྣལ་འབྱོར་མ་དེའི་སྒྲུབ་པ་པོ་དང་འདུ་བའི་དུས་ཚིགས་ཡིན་པར་བཤད་ལ། རི་མི་འདྲི་བའི་དུས་ཀྱང་ངོ༌། །རང་གི་ཁྱིམ་དུ་མདུད་རྩེ་གསུམ་པ་ཡང་བྲིས་ནས་རྟག་ཏུ་མཆོད་པ་དེ་ནི། འཇིག་རྟེན་གྱི་དབང་ཕྱུག་གམ་
དབང་པོ་རིན་འབྱུང་གི་རིགས་ཀྱི་ལཱ་མའི་མཚན་ཉིད་དུ་གྱུར་པ་ནི་སྔར་བཤད་པ་འདི་དག་ཡིན་ནོ། །གསུམ་པ་ནི། བུད་མེད་གང་གི་མཁུར་ཚོས་དག་ཏུ་ནི་ཁུང་བུར་སྣང་བའང་གནས་པར་གྱུར་ཅིང༌། དེ་བཞིན་དུ་ལུས་ཀྱི་ཁ་དོག་རྟག་ཏུ་དམར་ཞིང་ཅུང་ཟད་
སེར་བ་དང་མིག་ནི་ལྗང་སེར་དུ་སྣང་བ་དང༌། དེ་བཞིན་དུ་སྐྲ་ནི་འཁྱིལ་ཞིང་ལི་བ་དང༌། མགོ་དང་དཔྲལ་བར་དར་འཕྱངས་བཅིངས་པར་སྣང་བ་དང༌། དཔྲལ་བར་རི་མོ་གཅིག་པར་གནས་པ་དང༌། དེ་བཞིན་དུ་མགྲིན་པ་རིང་བ་དང༌། རྟག་ཏུ་གོས་དམར་པོ་ལ་

དགའ་ཞིང་རྒོད་ཅིང་གླུ་ལེན་པ་དང༌། གློ་བུར་དུ་ནི་ཁྲོ་བ་དང་སེམས་ནི་རྣམ་པར་ཏེ་ཁྱད་པར་དུ་གཡོ་བ་དང༌། རྩོད་པ་ལ་དགའ་བ་སྟེ་འདི་འདྲའི་རབ་དྲེགས་མ་མི་བསྐྱོད་པའི་རིགས་ཀྱི་ཕྱག་རྒྱ་མ་མཐོང་ནས་ནི། མཐེ་བོས་སོར་མོ་གཞན་
ཐམས་ཅད་མནན་ནས་སྡིག་མཛུབ་ཏུ་བྱས་པའི་འཕང་མདུང་གི་ཕྱག་རྒྱ་སྦྱིན་པར་བྱ་ལ། ཕྱག་རྒྱ་གཉིས་པ་ནི་འབད་པ་ཡིས་དྲིལ་བུ་འཁྲོལ་བ་ལྟར་བྱེད་པའི་ཕྱག་རྒྱ་སྦྱིན་པར་བྱ་སྟེ་གདམ་ང་ཅན་ནོ། །ལུས་གཡོན་གྱི་ཕྱོགས་སུ་ལྡོག་པ་སྟེ་བསྐོར་བ་
ནི་ཕྱག་རྒྱའི་ལན་ནི་ཡིན་པར་བཤད་དོ། །བཞི་པ་ནི། བུད་མེད་གང་ཞིག་ལུས་བོང་ཐུང་ཞིང་བྱིན་པ་སྦོམ་ལ་རྟག་ཏུ་གོས་སེར་པོ་དགའ་ཞིང་ཕྲག་པ་དག་ནས་གོས་འཕྱང་བ། དེ་འདྲའི་བུད་མེད་མཐོང་ནས་ནི་མཐེ་བོང་དང་མཛུབ་མོ་རྩེ་སྤྲད་ལ།
སོར་མོ་གཞན་པར་ཕྱེ་སྟེ་བརྐྱང་བ་འཁོར་ལོའི་ཕྱག་རྒྱ་བསྟན་པར་བྱ་ཞིང༌། འབད་པ་ཡིས་ནི་ཕྱག་རྒྱ་གཉིས་པ་མཛུབ་མོ་བརྐྱང་ལ་སོར་མོ་གཞན་ཅུང་ཟད་ནང་དུ་བསྐུམས་ཏེ། ཁ་གྱེན་དུ་ཕྱོགས་པའི་དུང་གི་ཕྱག་རྒྱ་བསྟན་པར་བྱ་ཞིང༌། ལུས་
གཡོན་གྱི་ཕྱོགས་ནས་ཡོངས་སུ་བཟློག་པ་ནི་ཕྱག་རྒྱའི་ལན་ནི་ཡིན་པར་བཤད་དོ། །མར་ངོའི་བཅུ་བཞི་ནི་དེའི་འདུ་བའི་དུས་ཡིན་ཏེ། དེའི་རང་གི་ཁྱིམ་དུ་རྡོ་རྗེའི་མཚན་མ་འདྲི་བ་ནི། ཤྲཱི་ཧེ་རུ་ཀ་སྟེ་མི་བསྐྱོད་པའི་རིགས་ཀྱི་ལཱ་མའི་མཚན་
ཉིད་དུ་གྱུར་པ་འདི་དག་ཡིན་ནོ། །ལྔ་པ་ནི། བུད་མེད་གང་ཞིག་ལུས་ཀུན་ལ་བ་སྤུ་མང་པོ་ཡོད་པ། མིག་ནག་ཅིང་སེར་བ་དང་ལུས་སྦོམ་ཞིང་རྣམ་འགྱུར་མི་བཟད་པ་སྟེ་འཇིགས་སུ་རུང་བ་དང༌། བཞིན་འཕེལ་ཀ་ཆེ་ཞིང་ཁ་ཆེ་ལ་གསུས་པ་རློ་

བ་སྟེ་འཕྱང་ཞིང་ཁ་དོག་ནག་པ། མིག་ཟླུམ་ཞིང་སྣ་ནི་ཉམས་པ་སྟེ་ཞོམ་པ་ལྟ་བུ་དང༌། རྟག་ཏུ་གླུ་ལ་མཁས་པ་ཆར་སྤྲིན་གྱི་མདོག་ཅན། ཡིད་འཕྲོག་པ་སྟེ་ཡིད་དུ་འོང་བ་འདི་འདྲའི་རབ་དྲེགས་མ་དོན་གྲུབ་ཀྱི་རིགས་ཀྱི་ཕྱག་རྒྱ་མ་མཐོང་ནས་ནི།  ལག་པ་
གཡོན་པ་བཀན་ཏེ་དེའི་སྟེང་དུ་གཡས་པའི་གྲུབ་མོ་བཞག་ལ། མཐེ་བོང་དང་མཛུབ་མོ་དག་བསྒྲེངས་ཏེ་སོར་མོ་གཞན་གསུམ་བསྐུམས་པ་གཡས་པས་བཟུང་པའི་ཀླུའི་ཕྱག་རྒྱ་བསྟན་པར་བྱ་སྟེ། འབད་པ་ཡིས་ཕྱག་རྒྱ་གཉིས་པ་འཕང་མདུང་གི་ཕྱག་རྒྱ་ཡང་
ནི་བསྟན་པར་བྱ་ཞིང༌། ལུས་གཡོན་གྱི་ཕྱོགས་ནས་ཡོངས་སུ་བཟློག་པ་ནི་ཕྱག་རྒྱའི་ལན་ནི་ཡིན་པར་བཤད་དོ། །ཚེས་བཅུ་གཅིག་ནི་དེའི་འདུ་བའི་དུས་ཏེ། དེ་ལ་ཁྱིམ་དུ་མཆེ་བའི་རི་མོ་འདྲི་བར་བྱེད་དེ་དེ་ནི་རྡོ་རྗེ་ཕག་མོའི་རིགས་ལས་བྱུང་བའི་ལཱ་མའི་མཚན་
ཉིད་དུ་གྱུར་པ་འདི་དག་ཡིན་ནོ། །ལཱ་མ་ལྔ་རིགས་ལྔར་འཇོག་ཚུལ་རྩ་རྒྱུད་དང་མངོན་བརྗོད་དང༌། ཁ་སྦྱོར་རྣམས་ལས་མི་གསལ་ཡང༌། འདུས་པའི་བཤད་རྒྱུད་རྡོ་རྗེ་ཕྲེང་བ་ལས་གསུངས་པ་ལྟར་བཀོད་དོ། །འདི་རྣམས་ཀྱང་མཁའ་འགྲོ་མའི་རིགས་བྱེ་བྲག་ཏུ་
ཤེས་པར་བྱེད་པ་ཡིན་ཀྱང༌། རིགས་བྱེ་བྲག་པ་དང་ཤེས་པར་བྱེད་ཚུལ་ནི་སྔར་བཤད་པ་རྣམས་དང་མི་འདྲའོ། །གསུམ་པ་ནི། དཔལ་ཧེ་རུ་ཀ་མངོན་པར་བརྗོད་པ་བསྡུས་པའི་རྒྱུད་ལས། ལྭ་མའི་རིགས་ཀྱི་རྣལ་འབྱོར་མ་ལྔ་པོ་ཐམས་ཅད་ཀྱི་ཕྱག་རྒྱ་སྟོན་པ་
དང༌། ཕྱག་རྒྱའི་ལན་བསྟན་པའི་ལེའུ་སྟེ་བཅུ་དགུ་པའོ། །འཁོར་ལོ་སྡོམ་པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་བཤད་པ་སྦས་པའི་དོན་ཀུན་གསལ་བ་ལས་ལེའུ་བཅུ་དགུ་པའི་བཤད་པའོ།། ༈ །།གསུམ་པ་མཁའ་འགྲོ་མའི་རིགས་སྤྱིར་

ཤེས་པར་བྱེད་པའི་ལུས་ཀྱི་བརྡ་ལ་གསུམ། ལག་པའི་ཕྱག་རྒྱའི་བརྡ། ཡན་ལག་གི་མཚན་ཉིད་ཀྱི་བརྡ། ཁྱད་པར་གྱི་ཕྱག་རྒྱའི་མཚན་ཉིད་དོ། །དང་པོ་ལ་བཞི། བཤད་པར་དམ་བཅའ་བ། བརྡ་བསྟན་པ་དངོས། བརྡ་བསྟན་
ནས་ཇི་ལྟར་བྱ་བ། ལེའུ་ཡི་མཚན་ནོ། །དང་པོ་ནི། བཅུ་དགུ་པའི་རྗེས་དེ་ནས་ལཱ་མའི་མཚན་ཉིད་བཤད་པ་ལས་གཞན་ཡང་ལག་པ་གཡོན་གྱིས་སྟོན་པའི་བརྡ་རྣམས་བཤད་པར་བྱའོ། །དགོས་པ་གང་གི་དོན་དུ་སྟོན་ཞེ་ན། བརྡ་བསྟན་པ་ཡང་དག་པར་
ཤེས་པར་འགྱུར་བ་གང་གིས་མིང་པོ་དང་སྲིང་མོ་བཞིན་དུ་ཤིན་ཏུ་གདུང་བའི་དབང་དུ་གྱུར་ནས། གང་བསྒོ་བ་ཐམས་ཅད་བྱེད་པའི་ཆེད་དུའོ། །མངོན་བརྗོད་ལས། རྣལ་འབྱོར་མ་ཡིས་ལག་གཡོན་གྱིས། །བརྡ་རྣམས་ལ་ནི་འཇུག་པར་བྱ། །
ཞེས་གསུངས་པ་བཞིན་དུ་བྷ་ཧ་བྷ་དྲས་ཀྱང༌། རྣལ་འབྱོར་མས་བརྡ་བསྟན་པ་ལ་རྣལ་འབྱོར་པས་བརྡའི་ལན་བྱེད་པར་བཤད་དོ། །གཉིས་པ་ནི། མཁའ་འགྲོ་མ་གང་ཞིག་ལག་པ་གཡོན་པ་སྟོན་པ་ནི། གསོང་པོར་ཏེ་ཕྱག་འཚལ་ལོ་
ཞེས་སྨྲ་བ་སྟོན་པ་ཡིན་ཏེ། རྡོ་རྗེ་མཁའ་འགྲོ་ལས། གང་ཞིག་ལག་གཡོན་སྟོན་བྱེད་པ། །ཕྱག་ནི་འཚལ་བར་བྱེད་པ་ཡིན། །ཞེས་གསུངས་སོ། །རྣལ་འབྱོར་པ་གང་ཞིག་ལག་པ་གཡོན་པའི་སྲིན་ལག་སྟོན་པ་ནི། གསོང་པོར་སྨྲ་བའི་ལན་
དུ་གྱུར་པ་ཡིན་ནོ། །དེ་ཡང་རྡོ་རྗེ་མཁའ་འགྲོ་ལས། གང་ཞིག་སྲིན་ལག་སྟོན་བྱེད་པ། །ཕྱག་འཚལ་བ་ཡི་ལན་གྱུར་ཡིན། ཞེས་གསུངས་སོ། །རྣལ་འབྱོར་མ་གང་ཞིག་ལྟོ་བ་རྡེབས་པ་ནི། བདག་ཉིད་བཀྲེས་པར་ཏེ་ལྟོགས་སོ་ཞེས་སྟོན་

པས་ཟས་སྟེར་དགོས་པའོ། །བུད་མེད་གང་ཞིག་རང་གི་དཔྲལ་བ་སྟོན་པ་ནི། ནམ་མཁའ་ཡི་ལམ་ལས་ནི་འོངས་སོ་ཞེས་པའོ། །བུད་མེད་གང་ཞིག་རང་གི་ཁར་ནི་རང་གི་སོར་མོ་འཇུག་པ་ནི། ཟས་ཟོས་ཟིན་ཏོ་ཞེས་ནི་སྨྲ་བ་ཡིན་ནོ། །བུད་མེད་གང་ཞིག་ལྕེ་ནི་
བསྐྱོད་པ་དག །ཟས་ཟའོ་ཞེས་ནི་སྨྲ་བ་ཡིན་ནོ། །གང་ཞིག་ཅེས་པ་རྣམས་རྣལ་འབྱོར་མ་ལ་ཤེས་པར་བྱའོ། །ཅུང་ཟད་འགྲོ་བས་པུས་མོ་དང་བྱིན་པ་ལ་རེག་པ་ནི། བདག་ངལ་ལོ་ཞེས་སྟོན་པའོ། །ལག་པ་གཡོན་པའི་མཐེ་བོས་སོར་མོ་གཞན་གྱི་རྩེ་
མོ་ལ་རེག་པ་ནི། ངལ་སོས་སོ་ཞེས་སྨྲས་པ་ཡིན་ནོ། །སོ་ནི་སོས་འཆའ་བ་ནི། ཤ་ཟའོ་ཞེས་སྟོན་པའོ། །ཁྲོ་གཉེར་སྟོན་པ་དང་དེ་ལ་རེག་པ་ནི། བདག་བཅིངས་སོ་ཞེས་སྟོན་པའོ། །རང་གི་ལག་པ་མཁའ་ལྡིང་གི་གཤོག་པ་ལྟར་སྟོན་པ་ནི། བདག་གྲོལ་
ལོ་ཞེས་སྟོན་པའོ། །ལྟོ་བ་རྡེབས་པ་སོགས་དགུ་ལ་ནི་བརྡ་བསྟན་པ་དེ་དག་གི་དོན། སྒྲུབ་པ་པོ་གོ་བ་ནི་ལན་དང་འདྲའོ། །ལག་པ་གཡོན་པའི་ཁུ་ཚུར་སྟོན་པ་ན། དེ་ལ་པ་ཏི་ས་སྟོན་པ་ནི་དཔྲལ་བར་སོར་མོ་གསུམ་འཕྲད་ལ་ཐོད་ཀྱི་ཚུལ་དུ་བསྟན་ཏོ། །
བཞིན་རྣམ་པར་འགྱུར་བའི་ཚུལ་གྱིས་བལྟས་ནས་ནི། རང་གི་སྐྲ་ལག་པ་གཡོན་པས་བཟུང་ནས་སྟོན་པ་ལ། དེ་ལ་ལག་པ་གཡོན་གྱིས་ཁ་ཊཱཾ་ག་འཛིན་པའི་ཚུལ་ནི་བསྟན་ཏོ། །ཡན་ལག་བསྐྱོད་པ་སྟེ་གཡོ་བར་བྱེད་པ་དེ་ལ་རྡོ་རྗེ་ཁུ་ཚུར་གཉིས་ཀྱིས་
མཐེའུ་ཆུང་གཉིས་བསྒྲེངས་ཏེ་ཁ་འགྲམ་གཉིས་སུ་བཞག་པ་མཆེ་བ་གཉིས་ཀྱི་ཕྱག་རྒྱ་བསྟན་པར་བྱའོ། །ལག་པ་གཡོན་པས་ལག་པ་གཡས་པ་སྟོན་པ་ནི། གཏོར་མ་ཟའོ་ཞེས་སྨྲ་བ་ཡིན་ནོ། །ལག་པ་གཡས་པ་སྟོན་པ་ནི་དེ་ལྟར་གྱིས་ཤིག་ཅེས་

སྨྲ་བའོ། །རྣ་བ་ལ་རེག་སྟེ་སྟོན་པ་ནི།  བདག་དང་ལྷན་ཅིག་གནས་པར་བྱ་ཞེས་སྟོན་པའོ།། ལག་པ་གཡོན་པའི་མཐེ་བོའི་སེན་མོས་སོར་མོ་གཞན་གྱི་སེན་མོ་ལ་རེག་པ་ནི།  ཤི་བའི་རོ་ཁྱེར་ཅིག་ཅེས་སྨྲ་བའོ། ། ས་ལ་རི་མོ་འདྲི་བ་ནི།། 
དེ་རིང་དཀྱིལ་འཁོར་དུ་འཇུག་ཅེས་སྨྲ་བའོ། ། ནུ་མ་ལ་རེག་པ་ནི།  བདག་གི་བུ་ནི་བསྲུངས་ཞེས་སྨྲ་བའོ། །  རྐང་པ་གཡོན་པའི་མཐེ་བོས་ས་ལ་རི་མོ་འདྲི་བ་ནི།  བླ་མའི་སྐྱེ་བོས་ང་བསྲུངས་ཞེས་སྨྲ་བའོ།།  མིག་འཛུམས་པར་བྱེད་པ་ནི།  དེ་ལྟར་བྱོས་
ཤིག་ཅེས་སྨྲ་བའོ།།  ལག་པ་གཡོན་པས་སོར་མོའི་ཚིགས་ལ་རེག་པ་ནི། ལྷན་ཅིག་ཏུ་བདེ་བར་ཉལ་ལོ་ཞེས་སྨྲ་བའོ། །ལག་པས་ལག་པ་སྟོན་པ་སོགས་མན་ཆད་ཀྱི་དོན་ཡང་སྔར་དང་འདྲའོ། །ལེའུ་འདིར་ལག་པའི་བརྡ་མིན་པ་ཡང་མང་དུ་
ཡོད་མོད་ཀྱང༌། ལག་པའི་བརྡ་ཐོག་མར་བསྟན་ཞིང༌། ལག་པའི་བརྡ་མང་བས་ལག་པའི་བརྡའི་ལེའུ་ཞེས་གསུངས་སོ། །གསུམ་པ་ནི། སྔར་བཤད་པའི་ཕོ་ཉ་མོ་དེ་དག་ཀུན་དང་ཡང་དག་པར་སྦྱད་པ་སྟེ་བསྟན་པར་བྱའོ།  །བཞི་པ་ནི།
དཔལ་ཧེ་རུ་ཀ་མངོན་པར་བརྗོད་པ་བསྡུས་པའི་རྒྱུད་ལས། རྣལ་འབྱོར་མ་ཐམས་ཅད་ཀྱི་ལག་པ་གཙོ་བོར་བྱས་པའི་ཕྱག་རྒྱའི་བརྡའི་ཆོ་གའི་ལེའུ་སྟེ་ཉི་ཤུ་པའོ། །འཁོར་ལོ་སྡོམ་པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་
བཤད་པ་སྦས་པའི་དོན་ཀུན་གསལ་བ་ལས་ལེའུ་ཉི་ཤུ་པའི་བཤད་པའོ།།	  ༈   །།གཉིས་པ་ཡན་ལག་གི་མཚན་ཉིད་ཀྱི་བརྡ་ལ་གསུམ། བཤད་པར་དམ་བཅའ་བ། བརྡ་བསྟན་པ་དངོས། ལེའུ་ཡི་མཚན་བསྟན་པའོ། །

དང་པོ་ནི། ཉི་ཤུ་པའི་རྗེས་དེ་ནས་ཐབས་སླ་བ་གང་གིས་སྒྲུབ་པ་པོས་དངོས་གྲུབ་འགྲུབ་པར་འགྱུར་བ། ཉན་ཐོས་སོགས་ཀྱི་སྤྱོད་ཡུལ་མ་ཡིན་པའི་གསང་བ་ཆེན་པོའི་མཚན་ཉིད་དེ། རྡོ་རྗེ་འཛིན་པ་ང་ཡིས་སྙིང་རྗེ་ཆེན་པོའི་དབང་གིས་རབ་ཏུ་བཤད་
པར་བྱའོ། །གསང་བ་ཆེན་པོའི་ལྟ་བ་ཞེས་པ་ལྟར་ན། གསང་བ་ཆེན་པོ་ནི་མཁའ་འགྲོ་མ་རྣམས་སོ། །ལྟ་བ་ནི་བརྡ་འདི་རྣམས་མིག་གིས་བལྟ་བར་བྱ་བ་གཟུགས་ཀྱི་བརྡའོ། །གཉིས་པ་ནི། བུད་མེད་གང་རང་གི་སྤྱི་གཙུག་ལ་རེག་པར་བྱེད་པ་
དེ་ལ། རྣལ་འབྱོར་པས་མགོ་བསྟན་པར་བྱའོ། །གང་ཞིག་ཅེས་པ་རྣམས་ནི་མཁའ་འགྲོ་མ་ཡིན་ལ། ལན་རྣམས་ནི་རྣལ་འབྱོར་པས་སྟོན་པ་ཡིན་ནོ། །ལྭ་བ་པས་བརྡ་འདི་རྣམས་སྒྲ་ཇི་བཞིན་པར་བཤད་པས་བཤད་པ་གཉིས་པ་མེད་ཀྱང་ཆོག་གོ །
དཔྲལ་བ་སྟོན་པ་དེ་ལ་རང་གི་མཁུར་ཚོས་བསྟན་ཏོ། །དེ་བཞིན་དུ་སོ་སྟོན་པ་ལ་ལྕེ་དང༌། མཆུ་སྟོན་པ་ལ་ཀོ་སྐོ་དང༌། མགྲིན་པ་སྟོན་པ་ལ་ལྟོ་བ་དང༌། ལག་པ་སྟོན་པ་ལ་དཔུང་པ་དང༌། སུམ་སྐེད་དེ་སྐེད་རྒྱབ་ཅེས་འབྱུང་བ་སྟོན་པ་ལ་རྒྱབ་བམ་ས་
ཞེས་འབྱུང་བ་དང༌། ནུ་མ་སྟོན་པ་ལ་ཀོ་སྐོ་དང༌། ལྟོ་བ་སྟོན་པ་ལ་ལྟེ་བ་དང༌། གསང་བའི་གནས་སྟོན་པ་ལ་ལིང་ག་དང༌། བརླ་སྟོན་པ་ལ་ཕིག་ཀ་ལ་འོག་ཅེས་འབྱུང་བ་དང༌། པུས་མོ་སྟོན་པ་ལ་བྱིན་པ་དང༌། རྐང་པ་སྟོན་པ་ལ་རྐང་མཐིལ་དང༌།
སོར་ཚིགས་སྟོན་པ་ལ་སོར་མོ་དང༌། ས་སྟོན་པ་ལ་ནམ་མཁའ་དང༌། ནམ་མཁའ་སྟོན་པ་ལ་ཉི་མ་དང༌། ལག་པས་ནམ་མཁའ་ལ་འབབ་ཆུའི་རྣམ་པའི་རི་མོ་འཁྱོག་པོ་བྱས་ཏེ་སྟོན་པ་ལ་ལག་པ་གཉིས་ཀྱི་སོར་མོ་བརྐྱང་ནས་བསྐྱོད་པ་ཆུ་རླབས་

ཀྱི་ཚུལ་དུ་བྱེད་པ་རྒྱ་མཚོའི་ཕྱག་རྒྱ་བསྟན་པར་བྱའོ། །སྔར་བཤད་པ་འདི་དག་ནི་མཁའ་འགྲོ་མ་ཡི་ནི་ལུས་ཀྱི་ཆ་ཤས་ཀྱི་ཕྱག་རྒྱར་ཐེ་ཚོམ་མེད་དོ། །སྔར་བཤད་པ་འདི་དག་བསྟན་པ་ནི་སྣོད་མིན་ལ་རྟག་ཏུ་གསང་བར་བྱ་བ་
སྟེ། སྣོད་ལྡན་ལ་བརྡ་དང་བརྡའི་ལན་ཡང་དག་པ་སྟེ་ཕྱིན་ཅི་མ་ལོག་པར་སྟོན་པར་འགྲོ་བར་འགྱུར་བའོ། །གསུམ་པ་ནི། དཔལ་ཧེ་རུ་ཀ་མངོན་པར་བརྗོད་པ་བསྡུས་པའི་རྒྱུད་ལས། ཡན་ལག་གི་མཚན་ཉིད་ཀྱི་ཆོ་གའི་ལེའུ་སྟེ་ཉི་ཤུ་རྩ་གཅིག་པའོ། །
འཁོར་ལོ་སྡོམ་པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་བཤད་པ་སྦས་པའི་དོན་ཀུན་གསལ་བ་ལས་ལེའུ་ཉི་ཤུ་རྩ་གཅིག་པའི་བཤད་པའོ།།	༈     །།གསུམ་པ་ཁྱད་པར་གྱི་ཕྱག་རྒྱའི་མཚན་ཉིད་ལ་བཞི། བཤད་པར་དམ་
བཅའ་བ། བརྡ་བསྟན་པ་དངོས། དོན་བསྡུ་བ། ལེའུ་ཡི་མཚན་བསྟན་པའོ། །དང་པོ་ནི། ཉེར་གཅིག་པའི་རྗེས་དེ་ནས་གང་གིས་རྣལ་འབྱོར་མ་རྣམས་མཉེས་པར་འགྱུར་བ་གཞན་ཏེ་མཆོག་ཡན་ལག་གི་ཕྱག་རྒྱའི་ཁྱད་པར་ནི་བཤད་པར་
བྱའོ་ཞེས་སྦྱར་རོ། །ལྭ་བ་པས་ལག་པའི་སྤྱི་ལས་ཁྱད་པར་ནི་སོར་མོ་རྣམས་སོ། །ཞེས་གསུངས་པས་ལག་པའི་ཁྱད་པར་གྱི་ཕྱག་རྒྱ་ཞེས་བྱའོ། །ཚུལ་ནི་རྒྱུད་ནས་གསུངས་པའི་ཆོ་ག་བཞིན་དུ་བཤད་པའོ། །དགོས་པ་གང་གི་དོན་དུ་ཡིན་
ཞེ་ན། ཕྱག་རྒྱ་བསྟན་པ་གང་ཞིག་ཤེས་པས་རྣལ་འབྱོར་མས་སྒྲུབ་པ་པོ་མིང་པོ་དང༌། སྒྲུབ་པ་པོས་རྣལ་འབྱོར་མ་སྲིང་མོར་ཐེ་ཚོམ་མེད་པར་ཤེས་པར་འགྱུར་བའི་ཕྱིར་དུའོ། །དེ་ལྟར་ཤེས་ནས་ཀྱང་མིང་སྲིང་བཞིན་དུ་ཡིད་གཅུགས་པར་

གྱུར་ནས་ཇི་ལྟར་བསྒོ་བ་བཞིན་དུ་བྱེད་པ་ནི། བརྡ་དང་བརྡའི་ལན་གྱི་དགོས་པའོ། །གཉིས་པ་ནི། རྣལ་འབྱོར་ཕོ་མོ་གང་ཡང་རུང་བ་གཅིག་གིས་སོར་མོ་གཅིག་ནི་སྟོན་པ་ཡིས། ལེགས་པར་འོངས་སམ་ཞེས་སྨྲ་བ་ཡིན་ལ། ཅིག་ཤོས་ཀྱིས་མཛུབ་
མོ་དང་གུང་མོའི་སོར་མོ་གཉིས་ནི་བསྟན་པ་ཡིས་ལེགས་པར་འོངས་སོ་ཞེས་པའི་ལན་སྨྲ་བ་ཡིན་ནོ། །དེ་ལྟ་བུ་འདི་ནི་རྣལ་འབྱོར་མ་ཀུན་གྱི་ཡན་ལག་གི་ཁྱད་པར་གྱི་ཕྱག་རྒྱར་རབ་ཏུ་བཤད་དོ། །ལག་པ་གཡོན་གྱི་གུང་མོ་བརྐྱང་པ་སྟོན་པ་ལ།
མཛུབ་མོ་ཅུང་ཟད་བསྐུམས་པའི་མིག་གི་ཕྱག་རྒྱ་ལན་དུ་ཤེས་པར་བྱའོ། །སྔགས་པ་སྟེ་སྒྲུབ་པ་པོས་རྣལ་འབྱོར་མ་གང་ལ་ཕྱག་རྒྱ་དེ་བསྟན་པ་དེ། དེའི་མོད་ལ་སྟེ་མོད་ནས་ཇི་སྲིད་འཚོའི་བར་དུ་རང་གི་དབང་དུ་འགྱུར་བར་ཐེ་ཚོམ་མེད་དོ། །དེ་བཞིན་
དུ་གུང་མོ་སྟོན་པ་ལ་མཛུབ་མོ་དང༌། སྲིན་ལག་སྟོན་པ་ལ་ལྕེ་དང༌། སྔར་བཤད་པའི་པ་ཏིས་སྟོན་པ་ལ་མདུང་རྩེ་གསུམ་དང༌། སྤྱི་བོ་སྟོན་པ་ལ་སྐྲ་མཚམས་ཀྱི་མཐའ་དང༌། ས་སྟོན་པ་ལ་ཁ་དང༌། ཁྲོ་གཉེར་སྟོན་པ་སྐྲ་མཚམས་དང༌། 
སོ་སྟོན་པ་ལ་མཆུ་དང༌། མགྲིན་པ་སྟོན་པ་ལ་ཁ་དང༌། དཔྲལ་བ་སྟོན་པ་ལ་མིག་བསྟན་པར་བྱ་སྟེ། སྤྱི་བོ་སྟོན་པ་ལ་སོགས་ལག་པའི་སོར་མོ་སྟོན་པར་བྱས་ན། འདི་རྣམས་ལག་པའི་ཆ་ཤས་སོར་མོའི་ཕྱག་རྒྱ་སྟོན་པར་བཤད་པ་དང་མཐུན་ནོ། །
གསུམ་པ་ནི། དེ་ལྟར་རིམ་པ་བཞིན་བཤད་པའི་ཕྱག་རྒྱ་འདི་དག་ནི་རྣལ་འབྱོར་མ་ཀུན་གྱི་ཡན་ལག་གི་ཁྱད་པར་གྱི་ཕྱག་རྒྱ་ཡིན་ལ། ཕྱག་རྒྱ་འདི་དག་བསྟན་པ་ནི་རྟག་ཏུ་གསང་བ་པ་སྟེ་མཁའ་འགྲོ་མ་རྣམས་ཡང་དག་པ་སྟེ་ཕྱིན་ཅི་མ་ལོག་

པར་ལྟ་བ་སྟེ་སྟོན་པར་འགྲོ་བ་སྟེ་རྟོགས་པར་འགྱུར་རོ། །བཞི་པ་ནི། དཔལ་ཧེ་རུ་ཀ་མངོན་པར་བརྗོད་པ་བསྡུས་པའི་རྒྱུད་ལས། རྣམ་འབྱོར་མ་རྣམས་ཀྱི་ཕྱག་རྒྱའི་ཁྱད་པར་གྱི་མཚན་ཉིད་ཀྱི་ཆོ་གའི་ལེའུ་སྟེ་ཉི་ཤུ་རྩ་
གཉིས་པའོ། །འཁོར་ལོ་སྡོམ་པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་བཤད་པ་སྦས་པའི་དོན་ཀུན་གསལ་བ་ལས་ལེའུ་ཉི་ཤུ་རྩ་གཉིས་པའི་བཤད་པའོ།།   ༈    །།བཞི་པ་ཤེས་པ་རྣམས་རང་ལ་རྗེས་སུ་ཆགས་པ་
བརྟག་པ་ལ་ལྔ། བཤད་པར་དམ་བཅའ་བ། རྗེས་སུ་ཆགས་པ་ལ་མཆོད་པ། རྗེས་སུ་ཆགས་པའི་རྟགས་བསྟན་པ། མཚན་མ་བྲིས་པ་ལས་བཤད་པར་བྱ་བ། ལེའུ་ཡི་མཚན་བསྟན་པའོ། །དང་པོ་ནི། ཉེར་གཉིས་པའི་རྗེས་དེ་ནས་
མཁའ་འགྲོ་མ་ཡི་རྣམ་པར་རོལ་པའི་མཚན་ཉིད་སྒྲུབ་པ་པོ་གང་གིས་རིག་པའི་ཐབས་ཡང་དག་པར་བཤད་པར་བྱའོ་ཞེས་སྦྱར་རོ། །དགོས་པ་གང་གི་དོན་དུ་ཞེ་ན། མཁའ་འགྲོ་མའི་མཚན་ཉིད་ཁྱད་པར་བ་རིག་ནས་ཡུལ་ཐག་རིང་པོ་ནས་ཀྱང༌།
དཔའ་བོ་དང་དཔའ་མོའི་སྲིང་མོ་རུ་དགོངས་པར་འགྱུར་བའི་ཕྱིར་དུའོ། །གཉིས་པ་ནི། སྒྲུབ་པ་པོ་གང་ལ་དམ་ཚིག་ཅན་མ་རྣམས་རྗེས་སུ་ཆགས་པར་གྱུར་པ་ནི། དཔའ་བོའི་སྟེ་རྣལ་འབྱོར་པས་ལོངས་སྤྱོད་པ་ལས་གཞི་དང་འདྲ་བ་ཡིན་
ཏེ། ཡོན་ཏན་ཀུན་སྐྱེད་པའི་གཞིར་འགྱུར་བའི་ཕྱིར་རོ། །གང་ལ་དམ་ཚིག་ཅན་རྗེས་ཆགས། ཞེས་དང༌། ས་གཞི་བཞིན་ཞེས་པའི་འགྱུར་གོ་སླའོ། །ས་གཞི་ནི་ས་དང་འདྲ་བའི་རྣལ་འབྱོར་མའོ། །དེ་གཞིར་བྱས་པ་ནི་གང་ལ་བརྟེན་ནས་བྱང་

ཆུབ་སྒྲུབ་པའི་གནས་རང་གི་རིག་མར་བྱས་པའོ། །རྣལ་འབྱོར་མའི་སྟེ་བདེ་མཆོག་གི་རྣལ་འབྱོར་པས་མཆོད་པ་ནི། སྟན་ལས་ལངས་ཏེ་དམ་དུ་འཁྱུད་པ་དང་ཙུམྦ་ན་བྱེད་པའོ། །སྡོམ་པ་ནི་བདེ་མཆོག་སྟེ་དེ་མཆོད་པའོ། །དེ་ཡང་བདེ་མཆོག་གི་སྐུ་ཕྱག་
རྒྱ་ཆེན་པོའི་རྣལ་འབྱོར་གྱིས་བྱེད་པའོ། །གསུམ་པ་ནི། འོག་ནས་འཆད་པ་འདི་དག་ནི་རྣལ་འབྱོར་མ་རྣམས་ཀྱི་རྗེས་སུ་ཆགས་པའི་རྟགས་ཡིན་ནོ། །རྐང་པ་འདི་ལོ་ཆེན་དང་མལ་གྱི་འགྱུར་ལ་མེད་དོ། །གང་དག་ཅེ་ན། གོ་བཟློག་པའི་ལྟ་བ་ནི་
མིག་གཡས་པས་བལྟ་བ་ལས་གོ་བཟློག་སྟེ་གཡོན་གྱིས་བལྟ་བའམ། མདུན་དུ་ལྟ་བ་སྤངས་ནས་ཕྱིར་བལྟ་བ་དང༌། བྱད་ཀྱི་བཞིན་ནི་རྣམ་པར་འགྱུར་བ་དང༌། ཅུང་ཟད་ངོ་ཚ་བས་སྨིན་མ་གཡོ་ཞིང་འཕྲིག་པ་དང༌། ཕྱི་དང་ནང་གི་བདེ་བ་རྟག་ཏུ་
གསལ་བ་དང༌། དུ་མར་བལྟ་བ་ལ་སོགས་པའི་སྤྱོད་ལམ་སྣ་ཚོགས་པ་མྱུར་དུ་སྟོན་པ་ཤེས་པར་བྱ་བ་སྟེ། དེ་བཞིན་དུ་མཁའ་འགྲོ་མ་ལས་འབྱུང་བའི་རྟགས་གཞན་ཡང་ཤེས་པར་བྱའོ། །བསྐོར་ཞིང་རྣམ་པར་འགྱུར་བ་སྟེ་བསྒྱུར་བའི་
ཚུལ་གྱི་མཛོད་སྤུ་ན། རི་མོ་ཟླུམ་པོ་གསུམ་ཡོད་པ་སྟོན་པ་སྟེ། མཁའ་འགྲོ་མ་རྣམས་སུ་ངེས་པར་འགྲོ་བ་སྟེ་རྟོགས་པར་བྱེད་པ། དེའི་མཚན་མ་ཀུན་ཤེས་པར་བྱའོ། །རྣམ་འགྱུར་ཞེས་པའི་རྐང་པ་གཉིས་ཀྱི་ནང་བཤད་ནི། ལྭ་བ་པས། 
ཕུལ་དུ་བྱུང་བའི་བྱང་ཆུབ་ཀྱི་སེམས་ཀྱི་བདེ་བ་བསྒྲུབ་པའི་དོན་དུ། བསྐོར་བ་ནི་སྲོག་དང་རྩོལ་བའི་རླུང་ཕྱིར་འགྲོ་བ་སྡོམ་པའི་འཁྲུལ་འཁོར་གྱི་རྣམ་འགྱུར་གྱིས། བདེ་བ་ཆེན་པོ་འདྲེན་པའི་གཏུམ་མོ་ལྟེ་བར་འབར་བ་སོགས་སྲོག་སྟོང་

པ་དྷཱུ་ཏཱིའི་དབུས་སུ་ཆུད་པའི་སྔགས་པས། རི་མོ་ཟླུམ་པོ་གསུམ་སྟེ་འཇིག་རྟེན་གསུམ་རོ་གཅིག་ཏུ་འདྲེ་བ་སྟེ། ས་དང་ཆུ་དང་རླུང་ཉིད་དང༌། །མེ་དང་ནམ་མཁའ་ཉིད་དང་ནི། །བདག་དང་གཞན་དུ་རྟོག་ཚོར་བ། །སྐད་ཅིག་དེ་ལ་
ཀུན་མི་དམིགས། །དེ་ཡི་མོད་ལ་ལྡོག་འགྱུར་ཏེ། །བདག་གིས་བདེ་བ་ཉམས་སུ་མྱོང༌། ཞེས་གསུངས་སོ། །གློ་བུར་དུ་དགོས་པ་མེད་ཀྱང་ཅུང་ཟད་ཅིག་སོང་ནས་སླར་ཡང་རྣམ་པར་ལྡོག་པར་འགྱུར་བ་དང༌། སྔར་གྱི་གདོང་ནི་འཇིག་པར་འགྱུར།
ཞེས་པ་ལྟར་ན་སྔར་གྱི་བཞིན་སླར་སྡུད་པའོ། །སྔར་བརྗོད་ཚིག་ནི་ཉམས་པར་བྱེད། ཅེས་པ་ལྟར་ན། སྔར་བརྗོད་པའི་ཚིག་དང་འགལ་བ་ཁས་བླངས་ནས་སྔ་མ་ཉམས་པར་བྱེད་པའོ། །རྣམ་པ་དེ་ལྟར་དེ་ཡི་དེ། ཞེས་པ་ནི་འགྱུར་གཞན་དང་
འགྲེལ་པ་ལ་མེད་ལ། མངོན་བརྗོད་ཁ་ཅིག་ལས། དེ་ཡི་གདོང་ནི་མཛེས་གྱུར་པ། །རྡོ་རྗེ་ལྟ་བུར་གསལ་བ་ཡིན། ཞེས་པ་ལྟར་ན་མཁའ་འགྲོ་མ་དེའི་གདོང་མཛེས་པ་ལ་རྡོ་རྗེ་ལྟ་བུའི་རི་མོ་གསལ་བར་སྣང་བའོ། །མཁའ་འགྲོ་མ་དེའི་སྒྲ་ནི་
ཁུ་བྱུག་གི་སྐད་ལྟ་བུར་གསལ་བར་རྟག་ཏུ་འགྱུར་རོ། །མངོན་བརྗོད་རྣམས་ལས། གསལ་བ་དེ་ནི་རྟག་ཏུ་འགྱུར། ཞེས་འབྱུང་ངོ༌། །བཞི་པ་ནི། མཁའ་འགྲོ་མ་འདི་ཡི་མཚན་མ་རང་གི་ཁྱིམ་དུ་རྡོ་རྗེའི་གཟུགས་ལྟ་བུ་མེ་ལོང་དང་བཅས་པ་
འདྲི་བ་ནི་དང་པོའོ། །རལ་གྲིའི་གཟུགས་འདྲ་བ་མེ་ལོང་དང་བཅས་པ་འདྲི་བ་ནི། མཚན་མ་འདྲི་བ་གཉིས་པར་ཡང་ནི་གྱུར་པའོ། །རྒྱལ་མཚན་དང་མདུང་གི་གཟུགས་འདྲ་བ་རྟག་ཏུ་འདྲི་བར་འགྱུར་ཞིང༌། མེ་ལོང་ཁ་སྦྱར་བ་འདྲ་བ་འདྲི་བར་ཤེས་

པར་བྱའོ། །ཁྱིམ་དུ་རྡོ་རྗེ་ལ་སོགས་པའི་མཚན་མར་བྱས་པའི་གཟུགས་རྣམས་འདྲི་བ་ནི། མདོར་བསྡུས་ནས་རྣམ་པར་ཤེས་པར་བྱ་སྟེ། རི་མོ་འདྲི་བ་སོགས་ཀྱི་མཚན་ཉིད་སྔར་བཤད་པ་འདི་དག་དང་ལྡན་པ་ནི། མཁའ་འགྲོ་མ་མཆོག་ཡིན་
པར་ཤེས་པར་བྱའོ། །ལྭ་བ་པའི་འགྲེལ་པར། མཚན་མར་བྱས་པའི་གཟུགས། ཞེས་པའི་རྐང་པ་གཉིས་བསྡུས་ནས། །མཚན་མའི་ཆ་བྱད་གསལ་ཤེས་བྱ། ཞེས་འབྱུང་བའི་མཚན་མའི་ཆ་བྱེད་ནི། རྡོ་རྗེ་དང་འཁོར་ལོ་དང་རིན་པོ་ཆེ་དང་། པདྨ་དང་རལ་
གྲི་དང་སྣ་ཚོགས་རྡོ་རྗེ་དང་རྒྱལ་མཚན་དང་མདུང་ཐུང་ངོ༌། །གསལ་བར་ཤེས་པར་བྱ་བའི་དོན་ནི། རིགས་ཀྱི་དབྱེ་བས་རྡོ་རྗེ་དང་རྒྱལ་མཚན་དང༌། རལ་གྲི་དང་མདུང་ཐུང་ནི་ནས་ཀྱི་འབྲུ་ཚད་ཙམ་དང༌། འཁོར་ལོ་དང་རིན་པོ་ཆེ་དང་པདྨ་དང་སྣ་ཚོགས་རྡོ་རྗེ་
ནི། སྲན་མ་ཙ་ན་ཀའི་ཚད་ཙམ་སྟེ་མི་བསྐྱོད་པ་ལ་སོགས་པའི་རིམ་པ་བཞིན་དུ། རང་གི་རིགས་ཀྱི་མཚན་མ་ཁ་དོག་ལྔ་པོ་རེ་རེའི་ནང་དུ་དཀྱིལ་འཁོར་གྱི་འཁོར་ལོ་ཆུད་པ་ལ་སེམས་བརྟན་པས་ཕྲ་མོའི་རྣལ་འབྱོར་བསྒོམས་པ་ལས། ཕྱག་
རྒྱ་ཆེན་པོའི་དངོས་གྲུབ་འགྲུབ་པར་གསུངས་སོ། །དེ་ལྟར་ན་རང་གི་ཁྱིམ་དུ་ཞེས་པས་ནི་རྡོ་རྗེའི་ཁྱིམ་བྷ་ག་བསྟན་ཏེ། དེས་མཚོན་ནས་རྡོ་རྗེའི་སྣ་རྩེ་ཡང་སྟོན་ཏེ། དེ་གཉིས་སུ་ཕྱག་མཚན་ཕྲ་མོའི་ནང་དུ་རང་གི་རིགས་ཀྱི་དཀྱིལ་འཁོར་སྒོམ་པ་བསྟན་ཏོ། །
རྩ་རྒྱུད་དུ་གསལ་བའི་མཚན་མ་བཞི་ལ་ནས་ཀྱི་ཚད་ཙམ་དང༌། འཁོར་ལོ་སོགས་བཞི་ལ་སྲན་མའི་ཚད་ཙམ་ཞེས་གསུངས་པ་ནི་གང་བྱས་ཀྱང་འདྲའོ། །འདི་ལ་བསྐྱེད་རིམ་དུ་འགྲོ་བའི་ཆ་གཅིག་དང༌། རྣལ་འབྱོར་ཕོ་མོའི་དྷཱུ་ཏཱིའི་མར་སྣའི་

ནང་དུ་ཕྱག་མཚན་བསྒོམས་པས་སྲོག་དབུ་མར་ཆུད་ནས་ལྷན་ཅིག་སྐྱེས་པའི་ཡེ་ཤེས་སྐྱེ་བའི་ཆ་གཉིས་ཡོད་པ་སོགས་གཞན་དུ་རྒྱས་པར་བཤད་ཟིན་པས་འདིར་མ་སྤྲོས་སོ། །འདི་དག་གིས་ནི་དྲིལ་བུ་བའི་ལུགས་ཀྱི་ས་བོན་དང་བཅས་
པའི་སྣ་ཚོགས་རྡོ་རྗེའི་རིམ་པ་རྩ་རྒྱུད་ཀྱི་གང་གིས་བསྟན་པ་ཤེས་པར་བྱའོ། །ཡང་རྡོ་རྗེ་སོགས་བཞི་དང༌། མེ་ལོང་དང་མེ་ལོང་ཁ་སྦྱོར་གྱི་ངེས་དོན་བཤད་པ་ཡང་ལྭ་བ་པས། བྷ་གའི་དབུས་ཚུད་རྡོ་རྗེ་ཡི། །ཤིན་ཏུ་སྟོང་པ་སྒོམ་པ་ནི། །ཐམས་ཅད་ནམ་
མཁའ་མཉམ་པའོ། །མ་རིག་ལ་སོགས་གླུ་བུར་བ། །རྟོག་པའི་ཉེས་པ་རྟོག་ལས་བྱུང༌། །རང་བཞིན་རྣམ་དག་འོད་གསལ་བའི། །སེམས་ནི་མེ་ལོང་བཞིན་དུ་བལྟ། །ཆོས་རྣམས་གཟུགས་བརྙན་ལྟ་བུ་སྟེ། །གསལ་ཞིང་དག་པ་ནམ་མཁའ་
མཚུངས། །རལ་གྲི་ཉོན་མོངས་གཅོད་བྱེད་པ། །སེམས་ཅན་དོན་བྱེད་རྣོ་བའོ། །བསོད་ནམས་ཀྱིས་བཏེག་རྒྱལ་མཚན་བཞིན། །མདུང་ཐུང་ཉོན་མོངས་འབུགས་བྱེད་པ། །སེམས་ནི་རྩེ་གཅིག་པ་ཉིད་དོ། །དེ་ཉིད་མེ་ལྕེ་རྣོ་སྦྱོར་བས། །ཁ་སྦྱར་བདེ་བ་ཐོབ་
པའོ། །ཞེས་གསུངས་སོ། །དེ་ལ་ཁྱིམ་གྱི་ནང་དུ་ཆུད་པའི་རྡོ་རྗེ་བྲིས་པ་ནི། ཕྱག་རྒྱའི་བྷ་གའི་ནང་དང་དེས་མཚོན་ནས་རྡོ་རྗེའི་རྩེར་རྡོ་རྗེ་ཆུད་པ་བསྒོམས་པ་ལ་བརྟེན་ནས་སྐྱེས་པའི་ཆོས་ཐམས་ཅད་ཀྱི་སྟོང་པ། ནམ་མཁའ་དང་མཉམ་པར་སྒོམ་
པའོ། །ཆོས་རྣམས་གཟུགས་བརྙན་བཞིན་དུ་གསལ་ཞིང་དག་པའི་ནམ་མཁའ་ལྟ་བུ་ནི་རལ་གྲི་སྟེ་ཉོན་མོངས་པ་ཐམས་ཅད་གཅོད་ཅིང༌། སེམས་ཅན་གྱི་དོན་བྱེད་པ་ལ་རྣོ་བའོ། །རྒྱལ་མཚན་ནི་བསོད་ནམས་ཀྱིས་མཐོ་བར་བཏེག་པའོ། །མདུང་

ཐུང་ནི་རྩེ་གཅིག་པའི་སེམས་ཀྱིས་ཉོན་མོངས་པ་འབུགས་པའོ། །ཕྱིན་ཅི་ལོག་གི་རྟོག་པ་ལས་བྱུང་བའི་མ་རིག་པ་ལ་སོགས་པའི་རྟོག་པའི་ཉེས་སྐྱོན་གླུ་བུར་བས་མ་གོས་པའི་རང་བཞིན་གྱིས་འོད་གསལ་བའི་སེམས་ནི་མེ་ལོང་གཡའ་དག་པ་བཞིན་
དུ་བལྟའོ། །སེམས་དེ་ཉིད་གཏུམ་མོའི་མེ་ལྕེ་རྣོན་པོའི་རྣལ་འབྱོར་གྱིས། བདེ་བ་ཐོབ་པས་དེ་ཁོ་ན་ཉིད་གསལ་བར་བྱེད་པ་ནི། ཤིན་ཏུ་དྭངས་པའི་མེ་ལོང་གཉིས་ཁ་སྦྱར་བའོ། །ལྔ་པ་ནི། དཔལ་ཧེ་རུ་ཀ་མངོན་པར་བརྗོད་པ་བསྡུས་པའི་རྒྱུད་ལས་
མཁའ་འགྲོ་མའི་ཁྱད་པར་ཏེ་ཁྱད་པར་བའི་རྗེས་སུ་ཆགས་པ་དང༌། རྡོ་རྗེ་ལ་སོགས་པའི་མཚན་མའི་ཕྱག་རྒྱའི་མཚན་ཉིད་ཀྱི་ཆོ་གའི་ལེའུ་སྟེ་ཉི་ཤུ་རྩ་གསུམ་པའོ།།  །།འཁོར་ལོ་སྡོམ་པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་བཤད་
པ་སྦས་པའི་དོན་ཀུན་གསལ་བ་ལས། ལེའུ་ཉི་ཤུ་རྩ་གསུམ་པའི་བཤད་པའོ།།    ༈   །།ལྔ་པ་མཁའ་འགྲོ་མ་རྣམས་སྤྱིར་ཤེས་པར་བྱེད་པའི་ཡི་གེ་དུ་མ་ཚོགས་པའི་ངག་གི་བརྡ་ལ་ལྔ༌། བཤད་པར་དམ་བཅའ་བ། ཡི་གེ་དུ་མ་ཚོགས་པའི་
ངག་གི་བརྡ་དངོས། དེ་རྣམས་ཀྱི་དོན་བསྡུ་བ། རྒྱུད་འདིའི་ཐུན་མོང་མ་ཡིན་པའི་ཁྱད་ཆོས་བསྟན་པ།  ལེའུ་ཡི་མཚན་བསྟན་པའོ། །དང་པོ་ནི། ཉེར་གསུམ་པའི་རྗེས་དེ་ནས་འཇིག་རྟེན་པ་དང་བསྟན་བཅོས་གཞན་ལ་གྲགས་པ་ལས་གཞན་
དེ་བཞིན་གཤེགས་པའི་སྐད་གཞན་གྱི་བརྡ་རྣམས་ནི། སྒྲུབ་པ་པོ་ལ་ཕན་པའི་ཕྱིར་དུ་འདིར་བཤད་པར་བྱའོ། །དགོས་པ་ནི། བརྡ་བྱས་པ་གང་གིས་རྣལ་འབྱོར་མས་རྣལ་འབྱོར་པ་མིང་པོའམ། རྣལ་འབྱོར་པས་རྣལ་འབྱོར་མ་སྲིང་མོར་

ཐེ་ཚོམ་མེད་པར་ཤེས་ནས། མིང་སྲིང་བཞིན་དུ་སེམས་ཉེ་བའི་ཕྱིར་དུའོ། །གཉིས་པ་ནི། ལག་པས་གོས་ཀྱི་མཐའ་ནས་བཟུང་སྟེ་བསྟན་ནས། པོ་ཧཾ་གི་ཞེས་བྱ་བ་ནི་གསོང་པོར་སྨྲ་བ་སྟེ་ཕྱག་མཚལ་ལོ་ཞེས་པའོ། །
གོས་ཀྱི་མཐའ་རབ་ཏུ་བསྐྱོད་པར་སྟོན་ཞིང་པྲ་ཏི་པོ་ཏཾ་གི་ཞེས་སྨྲ་བ་ནི་གསོང་པོར་སྨྲ་བའི་ལན་ནོ། །དེ་བཞིན་དུ་ག་མུ་དང་ལུམྦ་དང་དེ་ཧཾ་ངཾ་དེ་ཧི་དང་ཙཌྷཱུ་ཀ་དང༌། པཱི་ར་ཎ་དང་ཀོོ་ར་བ་དང་ཀར་ནི་ཀ་དང་ཨཱ་ལི་དང༌། བ་རཱ་ཧ་དང་ཤྲ་བ་ཎ་དང་ཨ་མྲི་ཏ་སྠ་
ནི་དང་ས་མ་ག་མཱ་དང༌། ཏཱ་ལི་ཀཱ་དང་ནཱ་ར་ཀཾ་དང་ཨ་མུ་ཀཾ་དང་ཀ་ཁི་ལ་དང༌། ཤྭ་ས་ནཾ་དང་པ་རི་དྷི་དང་པི་ར་ཏི་དང་ཀྲུ་ཏ་དང༌། ཨན་ཏྱ་སྠ་དང་པ་ཤུ་ལི་ཀ་དང་བྷ་གི་ནི་དང་མེ་ད་ཀ་དང༌། གྲི་ཧཱ་ཎེ་དང་ལྕེ་སོ་ལ་རེག་པ་དང་གན་དྷ་བཱ་སི་ནཱི་དང་ཀུ་ཏ་དང༌། ཀི་ར་ཎ་
དང་ཏུ་ལཾ་པ་དང་ད་རོ་དང་ནི་རོ་དྷ་དང༌། ཧྲི་པ་ཏི་དང་དྷུ་ར་ཡུ་དང་དྷུ་པ་སྤྲི་ཡ་དང་སཱ་ནུ་དང༌། ས་རི་ཏ་དང་ཨང་གུ་ལི་དང་བ་ད་ན་དང་རཱ་ཛི་ཀཱ་དང༌། ཨཱ་ད་ནཱ་དང་པག་ཏི་དང་ཚན་དོ་དང་ཙ་ལ་དང༌། པྲ་བྷ་ཧ་དང་པ་ཤུ་དང་ཡཱན་ཏི་དང་ས་སཾ་དང༌། ཕལ་གུ་ཥ་མ་
དང་མཧཱ་ཀྵ་རཾ་དང་ག་དང་ནཱ་དང༌། གོ་དང་མ་དང་བྷཱ་དང་ཧཱ་དང་ཨ་སྦ་ཀ་དང༌། བྲང་ལ་རེག་པ་དང་ཁ་ལ་རེག་པ་དང་སོ་ལ་རེག་པ་དང་དྷྲི་ཞེས་པ་རྣམས་ནི་རིམ་པ་བཞིན་དུ། འགྲོ་བ་དང་འོང་བ་དང་གྲོང་ཁྱེར་དང་ཟུང་ཅིག་དང༌། སྙིང་དང་འཆི་བ་དང་
དྲིལ་བུ་དང་མགོ་བོ་དང༌། སྐྲ་དང་རྣ་བ་དང༌། སྲུབ་བྱེད་དང་མི་དང༌། མཁའ་འགྲོ་མ་དང་དཀྱིལ་འཁོར་དང་དུར་ཁྲོད་དང་སྒོ་དང༌། བྲམ་ཟེའི་རིགས་དང་རྒྱལ་རིགས་དང་རྗེའུ་རིགས་དང་དམངས་རིགས་དང༌། སྨེ་ཤ་ཅན་དང་ཁྱིམ་དང་

མཁའ་འགྲོ་མ་དང་ཆུ་དང༌། ཕྱག་རྒྱས་འདེབས་པ་དང་བདག་ཅག་ལྟོགས་སོ་ཞེས་པ་དང་སྲང་པ་དང་གནས་ཆེ་གེ་མོ་ནས་འོངས་སོ་ཞེས་པ་དང༌། མེ་ཏོག་དང་རྒོད་པ་དང་སོ་དང་ཆར་འབབ་པ་དང༌། ཞུ་བ་དང་ཕྱི་རོལ་དང་སྤྲིན་དང་རི་བོ་དང༌། འབབ་
ཆུ་དང་ཡན་ལག་དང་གདོང་དང་ལྕེ་དང༌། སོ་དང་རྒྱལ་མཚན་དང་ཕྲེང་བ་དང་རླུང་དང༌། གྲུ་དང་རི་དྭགས་དང་དཀྱིལ་འཁོར་དང་བཞི་མདོ་དང༌། སྐྱེ་བོ་དང་ཕྱུགས་ཆེན་པོ་དང་ར་སྐྱེས་དང་མི་དང༌། ཁྱུ་མཆོག་དང་མ་ཧེ་དང་ཟ་བ་དང་རྒྱལ་པོའི་
སྐྱེས་བུ་དང༌། ནགས་ན་གནས་པ་དང་ཟོས་སོ་ཞེས་པ་དང་ངོམས་སོ་ཞེས་པ་དང་ངོ་ཚ་བའོ། །ཧཱ་རྣམ་གྲངས་སོ་ཞེས་པ་ནི་ཟ་བའི་མིང་གི་རྣམ་གྲངས་སོ། །ཧོ་ཞེས་པ་ནི་རྣམ་གྲངས་ཏེ་ཁ་ཅིག་ཏུའོ་ཞེས་པ་ནི། ཧོ་ཞེས་པ་ནི་ངོམས་པའི་མིང་གི་
རྣམ་གྲངས་ཏེ། དེ་ཡང་སྐབས་ཁ་ཅིག་ཏུའོ་ཞེས་པའོ། །མར་དོ་རྐྱང་པའི་འགྱུར་ལ་དྷྲི་ཞེས་འབྱུང་ཡང་གཉིས་འདུས་ཀྱི་འགྱུར་ལ་ཧྲི་ཞེས་པ་ནི་རྩ་རྒྱུད་ཀྱི་འགྱུར་གཞན་དང་མངོན་བརྗོད་དང་མཐུན་ལ། རྡོ་རྗེ་མཁའ་འགྲོ་དང་མཁའ་
འགྲོ་རྒྱ་མཚོ་ལས། ཧྲི་ཀ་ནི་ངོ་ཚ་བ་ལ་བཤད་དོ། །མར་དོ་རྐྱང་པའི་འགྱུར་ལ། སྟོང་པ་ལ་རེག་པ་ནི་མེད་དོ་ཞེས་པའོ། །མེ་ཐུ་ན་གྱིས་ཤིག་པ་ནི་བརླ་ལ་རེག་པའོ། །སྟེང་ཉིད་ནི་དེ་བཞིན་ནོ་ཞེས་བྱ་བའོ། །འོག་ནི་མེད་པའོ། །ཞེས་འབྱུང་ལ།
གཉིས་འདུས་ཀྱི་འགྱུར་ལས། ཚིག་དང་པོ་འདྲ་ལ། བརླ་ལ་རེག་པ་ནི་མེ་ཐུ་ན་གྱིས་ཤིག་པའོ། །སྟོང་ཉིད་ནི་དེ་བཞིན་ནོ་ཞེས་པའོ། །ཨེ་བ་ཞེས་བྱ་བ་ནི་འོག་ན་མེད་པའོ། །ཞེས་འབྱུང་ཞིང༌། མངོན་བརྗོད་ལས་དེ་དག་དང་མི་འདྲ་བར་ཡོད་

ཀྱང༌། རྡོ་རྗེ་མཁའ་འགྲོ་ལས། སྟོང་པ་ལ་རེག་པ་ནི་མེ་ཐུ་ན་གྱིས་ཤིག་པའོ། །བརླ་ལ་རེག་པ་ནི་ད་ལྟ་གྱིས་ཤིག་པའོ། །ཞེས་གསུངས་ལ། མཁའ་འགྲོ་རྒྱ་མཚོ་ལས་ཀྱང༌། སྟོང་པ་ལ་རེག་པ། འཁྲིག་པ་བརླ་ལ་རེག་པ་ནི། དེ་
ལྟར་ད་ལྟ་གྱིས་ཞེས་པར། ཞེས་གསུངས་ལ། ཧེ་རུ་ཀ་མངོན་འབྱུང་ལས། གསང་བ་ལ་རེག་ན་འཁྲིག་པའོ། །ཞེས་གསུངས་པས། འདོམས་ཀྱི་བར་སྟོང་པ་ལ་རེག་ན་འཁྲིག་པ་གྱིས་ཤིག་པ་སྟེ། སྟོང་པ་ལ་རེག་པ་དང་མེ་ཐུ་ན་གཉིས་སྦྱར་རོ། །
བརླ་ལ་རེག་ན་ད་ལྟ་དེ་བཞིན་དུ་གྱིས་ཞེས་པ་སྟེ། དེ་བཞིན་ཞེས་པ་བརླ་ལ་རེག་པ་ལ་སྦྱར་རོ། །སྟེང་དང་འོག་ཅེས་པ་ནི་ཧེ་རུ་ཀ་མངོན་འབྱུང་ལས། འོག་ན་ལྟ་ན་འོག་ན་མེད་ཅེས་པའོ། །སྟེང་དུ་ལྟ་ན་ཡོད་ཅེས་པའོ། །ཞེས་གསུངས་པ་
ལྟར་བྱའོ། །ལེའུ་འདིའི་བརྡ་དང་བརྡའི་ལན་རྣམས་ཀྱང་ལེའུ་བཅོ་ལྔ་པ་ལ་བཤད་པ་དང་འདྲའོ། །གསུམ་པ་ནི། ཕྱག་རྒྱ་སྟེ་བརྡ་དང་ཕྱག་རྒྱའི་ལན་ཏེ་བརྡའི་ལན། སྣོད་མིན་ལ་གསང་བའི་བརྡ་ཉིད་དོ། །དཔའ་བོ་ཧེ་རུ་ཀས་གསུངས་པ་སྡེ་
སྟེ་རིགས་བཞིའི་མཚན་ཉིད་ཤེས་པར་བྱེད་པའོ། །བྷ་བ་བྷ་དྲས་སྙིང་པོའི་རྣལ་འབྱོར་མ་བཞི་དང༌། དེ་ཐམས་ཅད་ཀྱི་བརྡའི་ཚིག་ཏུ་བཞེད་དེ། རྣལ་འབྱོར་མ་བཞིའི་རིགས་ཀྱི་བརྡ་ཐམས་ཅད་ལེའུ་འདིས་བསྟན་ཞེས་པའོ། །
བཞི་པ་ནི། འདིར་རྣལ་འབྱོར་མའི་རྒྱུད་རྣམས་ཤེས་རབ་ཀྱི་ཕྱོགས་བདེ་སྟོང་དབྱེར་མེད་གཙོ་བོར་སྟོན་ལ། སྟོང་པ་དེ་ཁོ་ན་ཉིད་ཀྱི་ལྟ་བ་ནི་མགོན་པོ་ཀླུ་སྒྲུབ་ཀྱིས་རྒྱས་པར་གཏན་ལ་ཕབ་པ་ལས་ལྷག་པ་ཅིག་བཤད་རྒྱུ་མེད་པ་ལ་དགོངས་

ནས་རྒྱུད་རྣམས་སུ་མདོར་བསྡུས་ཏེ་གསུངས་སོ། །དེས་ན་བདེ་བ་ཆེན་པོ་རྩལ་དུ་བཏོན་ནས་འཆད་དགོས་པ་ལ་བདེ་ཆེན་འདྲེན་པའི་ཐབས་སུ་ནང་གི་རྡོ་རྗེ་ལུས་ཀྱི་གནད་ཆེ་སར་དམིགས་པ་གཏད་དེ་སྒོམ་པ་དང༌། ཤེས་རབ་མའི་གཟུགས་ཀྱི་རྣམ་
པ་ཅན་ལ་བརྟེན་ནས་བདེ་ཆེན་འདྲེན་པ་གཉིས་ལས། སྔ་མ་ནི་བླ་མེད་ཀྱི་རྒྱུད་སྡེ་ཁྱད་པར་ཅན་རྣམས་ལས་མི་འདྲ་བ་མང་དུ་གསུངས་སོ། །ཕྱི་མ་ལ་ལས་རྒྱ་དང་བསྒོམས་པའི་ཡེ་ཤེས་ཀྱི་ཕྱག་རྒྱ་དང༌། སྟོང་གཟུགས་ཕྱག་རྒྱ་ཆེན་
མོ་ལ་བརྟེན་ནས་འདྲེན་པ་གསུམ་ལས། དང་པོ་གཉིས་ནི་རྒྱུད་དུ་མ་ཞིག་ལས་འབྱུང་ལ། གསུམ་པ་ནི། སེམས་འགྲེལ་སྐོར་གསུམ་ལས་གསལ་བར་གསུངས་ཏེ། དེ་འདྲ་བ་དེ་རྒྱུད་འདིའི་དོན་ལ་ཡང་ཡོད་པ་ནི་བདེ་མཆོག་སྟོད་འགྲེལ་
ལས་བཤད་དོ། །ལས་རྒྱའི་མཐར་ཐུག་ཡུལ་ཉེར་བཞི་སོགས་ཀྱི་ཕོ་ཉ་མོ་ཁྱད་པར་ཅན་དང་མྱུར་དུ་མཇལ་ཞིང་། དེ་ལ་བརྟེན་ནས་ལམ་གྱི་བགྲོད་པ་ཆེས་མྱུར་བ་ནི། ཕྱི་ནང་གི་དཀྱིལ་འཁོར་ལ་གནས་དེ་རྣམས་ཀྱི་དཔའ་བོ་དང་དཔའ་
མོ་སྒོམ་ཚུལ་སོགས་དང༌། གཡོན་པའི་ཀུན་སྤྱོད་བསྟེན་ཚུལ་རྣམས་རྒྱུད་འདིའི་སྐོར་ནས་འབྱུང་བ་འདྲ་བ་གཞན་ནས་མི་འབྱུང་བས། བདེ་མཆོག་གི་ཁྱད་ཆོས་ཆེན་པོར་ཤེས་པར་བྱའོ། །དེས་ན་ཕོ་ཉ་མོ་ཁྱད་པར་ཅན་དང་འདུ་བའི་
སྐོར་ལ་ལེའུ་མང་དུ་གསུངས་ཤིང༌། མགོ་མཇུག་ཀུན་ཏུ་ཕོ་ཉའི་དྲིན་གྱིས་ལམ་བགྲོད་ལུགས་ཡང་དང་ཡང་དུ་གསུངས་སོ། །དེའི་ཕྱིར་རྒྱུད་འདིར་ཚིག་ཟིན་ལ་ཀྱེ་རྡོར་བཞིན་དུ་བདེ་བའི་ཚིག་མི་མང་ཡང༌། སྔར་བཤད་པ་རྣམས་

བདེ་བ་ཆེན་པོ་ཉིད་ལ་བསྐོར་ནས་འོང་བས། བདེ་ཆེན་རྩལ་དུ་བཏོན་ནས་མི་འཆད་པ་མིན་ནོ། །དེས་ན་རྒྱུད་གཞན་དང་མི་འདྲ་བའི་ཁྱད་ཆོས་གཙོ་བོར་གྱུར་པ་རྣམས་ངེས་པར་གྱིས་ཤིག །ཡང་རྒྱུད་འདིའི་དོན་ཆོས་ཉིད་སྟོང་པ་ཉིད་ཀྱི་ཕྱག་རྒྱ་ཆེན་མོ་ལ་
དམིགས་པས། ལྷན་སྐྱེས་ཀྱི་བདེ་ཆེན་འདྲེན་པ་ངེས་དོན་གྱི་མཐར་ཐུག་དྲིལ་བུ་པས་རིམ་ལྔར་གསུངས་པ་ནི། དེའི་རྣམ་བཤད་དུ་བཤད་ཟིན་པ་ལས་ཤེས་པར་བྱའོ། །ལྔ་པ་ནི། དཔལ་ཧེ་རུ་ཀ་མངོན་པར་བརྗོད་པའི་རྒྱུད་ལས། སྡེ་སྟེ་རིགས་བཞི་ཐམས་ཅད་
ཀྱི་མཚན་ཉིད་དེ་མཚོན་པར་བྱེད་པའི་བརྡའི་ཚིག་གི་བརྡར་བཏགས་པའི་ཆོ་གའི་ལེའུ་སྟེ་ཉི་ཤུ་རྩ་བཞི་པའོ། །འཁོར་ལོ་སྡོམ་པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་བཤད་པ་སྦས་པའི་དོན་ཀུན་གསལ་བ་ལས། ལེའུ་ཉི་ཤུ་རྩ་བཞི་པའི་བཤད་པའོ།།    ༈    །།
བཞི་པ་རྩ་སྔགས་བསྟན་ཞིང་བསྲུང་བའི་དམ་ཚིག་རྒྱས་པར་བཤད་པ་ལ་གཉིས། རྩ་སྔགས་གསལ་བར་བཤད་པ་དང༌། དམ་ཚིག་བརྒྱད་བསྟན་པའོ། །དང་པོ་ལ་གསུམ། རྩ་སྔགས་གསལ་བར་མ་བྱས་པའི་ཚུལ། ལེའུ་འདིར་རྩ་སྔགས་གསལ་བར་མཛད་ཚུལ། ལེའུ་ཡི་
མཚན་བསྟན་པའོ། །དང་པོ་ནི། ཉེར་བཞི་པའི་རྗེས་དེ་ནས་སེམས་ཅན་ཀུན་གྱི་དོན་རྣམས་སྒྲུབ་པར་བྱེད་པ་མངོན་པར་འདོད་པར་བྱ་བ་ནི་བདེ་མཆོག་གོ། དེའི་རྣལ་འབྱོར་དང་ལྡན་པའི་རྣལ་འབྱོར་པ་ལ་རྩ་བའི་སྔགས་གསལ་བར་བྱའོ་ཞེས་སྦྱར་རོ། །
སྔགས་ཇི་ལྟ་བུ་ཞེ་ན། སྣོད་མིན་ལ་སྦ་བར་བྱ་བའོ། །བརྒྱད་མཐའ་ནི་ཡ་ནས་བགྲངས་པའི་བརྒྱད་པ་ཧའོ། །ཧ་དེར་སྦྱར་བ་ནི་ཨུ་ཐིག་ལེ་དང་བཅས་པར་བྱ་ཞེས་པ་ཧུཾ་སྟེ་ལྭ་བ་པའི་བཞེད་པའོ། །དེ་ལ་རྩ་སྔགས་ཀྱི་མགོར་ཨོཾ་དང་མཐར་ཧུཾ་ཧུཾ་

ཕཊ་སྦྱོར་བ་ནི་སྔར་ལེའུ་བདུན་པར་བཤད་ཟིན་པས། འདིར་ཧུཾ་བསྟན་པ་ནི་རྐང་པ་བརྒྱད་དང་ཉེར་བཞི་པོ་རེ་རེའི་མཐར་ཧུཾ་ཧུཾ་ཕཊ་སྦྱོར་བ་སྟེ་མགོ་བོའི་ཨོཾ་ཡང་ཤེས་པར་བྱའོ། །སྦས་པ་དེ་དགོས་པ་གང་གི་ཕྱིར་ཡིན་ཞེ་ན། ཉན་ཐོས་ལ་སོགས་པ་ཐེག་པ་ཆེན་པོ་གསང་སྔགས་
ལ་མོས་པ་དམན་པ་དག་དང༌། མུ་སྟེགས་རྨོངས་པ་དོན་ཟབ་མོ་མི་ཤེས་པའི་སེམས་དང་ལྡན་པ་རྣམས་ཀྱིས་སྨོད་པ་བསྲུང་བའི་དོན་དུ་སྦས་སོ། །གཉིས་པ་ལ་གཉིས། དྲང་བའི་དོན་དུ་བཤད་པ་དང༌། ངེས་པའི་དོན་དུ་བཤད་པའོ།  །དང་པོ་ནི། དེ་ལ་དཔའ་བོ་དང་རྣལ་
འབྱོར་མ་རྣམས་ཀྱིས་གསལ་བར་གསུངས་པའི་གསང་སྔགས་ནི་འདི་ཡིན་ཏེ་ཞེས་པའི་འགྱུར་ལྟར་ན། དཔའ་བོ་དང་རྣལ་འབྱོར་མ་རྣམས་ཀྱི་ངོ་བོར་གྱུར་པའི་བཅོམ་ལྡན་འདས་ཀྱིས་གསུངས་ཞེས་པའོ། །ལོ་ཆེན་གྱི་འགྱུར་ལས། 
དཔའ་བོ་དང་རྣལ་འབྱོར་མ་རྣམས་ཀྱིས་མི་གསལ་བར་གསུངས་པའི་ཞེས་འབྱུང་ལ། དཀའ་རྒྱས་ཀྱི་འགྲེལ་བར་ཡང༌། དཔའ་བོ་དང་རྣལ་འབྱོར་མ་རྣམས་ཀྱི་སྔགས་ཀྱི་མཐའ་རྣམས་མ་གསུངས་ཞེས་འཆད་དོ། །ཨོཾ་ནི་ཨ་དང་ཨུ་དང་མ་གསུམ་
གཅིག་ཏུ་བསྡུས་པ་སྟེ་རྡོ་རྗེ་གསུམ་གཅིག་ཏུ་བསྡུས་པ་བསོད་ནམས་ལེན་པའོ། །ན་མོ་ནི་ཕྱག་འཚལ་བའོ། །བྷ་ག་ཝ་ཏེ་བཅོམ་ལྡན་འདས་དང་ལྦཱི་རེ་ཤཱ་ཡ་དཔའ་བོའི་དབང་ཕྱུག་གོ། མ་ཧྭ་ཀལྤ་བསྐལ་པ་ཆེན་པོ། པ་ལ་ཞུགས་པའི་ཨ་དང་
སྦྱར་བའི་ཨགྣི་མེ། སཾ་ནི་བྷ་ཡ་དེ་དང་མཚུངས་པའོ། །ཛ་ཊཱ་རལ་པ་མུ་ཀུ་ཊ་ཅོད་པན། ཊའི་ན་རོར་འགྲོ་རྒྱུའི་ཨུ། ཏ་ཀ་ཊཱ་ཡ་དང་སྦྱར་བ་ནི་སྟེང་དུ་བཅིངས་པའམ་བརྫེས་པའམ་མི་བཟད་པ་ཅན་ནོ། དཾཥྚྲ་མཆེ་བ་ཀ་རཱ་ལ་གཙིགས་པ།

 ཨུ་གྲ་དྲག་པོའི་དྲག་ཤུལ་ཅན་བྷཱི་ཥ་ན་འཇིགས་པ་མུ་ཁཱ་ཡ་ཞལ་ལོ། །ས་ཧ་སྲ་སྟོང་ཕྲག་བྷུ་ཛ་ཕྱག་བྷཱ་སུ་རཱ་ཡ་འབར་བའི་འོད་ཅན་ནོ། །པར་ཤུ་དགྲ་སྟ་པཱ་ཤ་ཞགས་པ་ཨུ་ཏྱ་ཏ་གདེངས་པའམ་འཕྱར་བ། ཤཱུ་ལ་མདུང་ཁ་ཊྭཱཾ་
ག་དྷ་རི་ཎི་ཁ་ཊྭཱཾ་ག་འཛིན་པའོ། །བྱཱ་གྷྲ་སྟག་ཨ་ཛི་ན་པགས་པ་ཨཾ་བ་ར་གོས་དྷ་རཱ་ཡ་འཛིན་པའོ། །མཧཱ་ཆེན་པོ་དྷཱུ་མྦྲ་དུ་བ་ཨནྦྷ་ཀཱ་ར་ནི་ཁ་ཅིག་མཐར་བྱེད་པ་ལ་འཆད། ཁ་ཅིག་མུན་པའི་རྣམ་པ་ལ་འཆད་དོ། །ཝ་བུ་ཥཱ་ཡ་ནི་སྐུ་ལའོ། །ཀ་ར་
གཉིས་ནི་གྱིས་གཉིས་དང༌། ཀུ་རུ་གཉིས་ནི་མཛོད་གཉིས་དང༌། བྷནྔྷ་གཉིས་ནི་ཆིངས་གཉིས་དང༌། ཏྲཱ་ས་ཡ་གཉིས་ནི་སྐྲག་པར་གྱིས་གཉིས་དང༌། ཀྵོ་བྷ་ཡ་གཉིས་ནི་བསྐྱོད་པར་གྱིས་གཉིས་དང༌། ད་ཧ་གཉིས་བསྲེགས་གཉིས་དང༌། པ་ཙ་
གཉིས་ཆོས་གཉིས་དང༌། བྷ་ཀྵ་གཉིས་ཟོ་གཉིས་དང༌། བ་ས་ཞག །རུ་དྷི་ར་ཁྲག །ཨནྟྲ་རྒྱུ་མ་མཱ་ལཱ་བ་ཕྲེང་བ་ལམྺི་ནེ་འཕྱང་བ། གྲིཧྣ་གཉིས་ཟུང་གཉིས་དང༌། སཔྟ་བདུན་པཱ་ཏཱ་ལ་ས་འོག་ག་ཏ་གནས་བྷུ་ཛཾ་གཱཾ་ལག་འགྲོ། སརྦཾ་བཱ་
སྦྲུལ་རྣམས་སོ། །ཏ་རྫ་ཡ་གཉིས་བསྡིགས་གཉིས། ཨཱ་ཀཌྜྷ་གཉིས་ན་ཁུག་གཉིས་སོ། །རྩ་སྔགས་ལ་མངོན་བརྗོད་ལས་འདིར་བཤད་པ་ལྟར་རྐང་བརྒྱད་མགོ་ལ་བཏགས་པ་གཅིག་དང༌། མ་བཏགས་པ་ཀ་ར་སོགས་མན་ཆད་
ལ་བྱས་པ་གཅིག་སྟེ་གཉིས་དང༌། རྡོ་རྗེ་མཁའ་འགྲོ་དང་ཧེ་རུ་ཀ་མངོན་འབྱུང་ལས། རྐང་བརྒྱད་མགོ་ལ་མ་བཏགས་པར་ཀ་ར་སོགས་མན་ཆད་ལ་བྱས་པ་སྟེ་མི་འདྲ་བ་འགའ་ཞིག་ཡོད་དོ། །གཉིས་པ་ལ་གཉིས། སྔགས་བརྒྱད་

ཆན་དང་པོའི་ངེས་དོན་དང༌། བརྒྱད་ཚན་ཕྱི་མ་གཉིས་ཀྱི་ངེས་དོན་ནོ། །དང་པོ་ནི། ཀ་ར་ཀ་ར་མན་ཆད་ཀྱི་རྩ་སྔགས་ལ་ངེས་དོན་གྱིས་བཤད་པ་བཤད་རྒྱུད་ལས་གསུངས་པ་ནི། སྔར་ལེའུ་དགུ་པར་རྩ་སྔགས་ཀྱི་དེ་ཉིད་མི་ཤེས་པར་དངོས་གྲུབ་
འདོད་པ། འབྲས་འདོད་པས་ཕུབ་མ་བརྡུང་བ་དང་འདྲ་ཞིང༌། སྔགས་ཀྱི་དེ་ཉིད་མི་ཤེས་པར་རྣལ་འབྱོར་པར་འདོད་པ་ངལ་བ་དོན་མེད་པར་གསུངས་པའི་སྔགས་ཀྱི་དེ་ཉིད་ཤེས་པ་ཡིན་པས་གལ་ཆེའོ། དེ་ཡང་རྡོ་རྗེ་མཁའ་འགྲོ་ལས།
སྔོན་བསགས་ལས་ནི་མཐར་བྱེད་པ། །མེ་དང་བཅས་ཏེ་ལན་གཉིས་བཟླས། །ཀུ་རུ་ཀུ་རུ་སེམས་པ་བྲལ། ཞེས་གསུངས་སོ། །དེ་ལ་དྲང་དོན་གྱི་སྔོན་བསགས་ནི་གསལ་བྱེད་ཀྱི་སྡེ་པའི་སྔོན་མ་ཀ་དང༌། དེའི་མཐར་མེ་སྟེ་ར་དང་བཅས་པའི་ཀ་
ར་གཉིས་སོ། །ངེས་དོན་ནི་སྔོན་མ་ནི་སྔོན་བསགས་པའི་མཚམས་མེད་ལྔ་ལ་སོགས་པའི་ལས་ཀྱི་སྒྲིབ་པའོ། །དེ་ཉིད་མེ་དང་བཅས་པ་ནི་མེ་ལྟར་རྣམ་སྨིན་རྩུབ་པའོ། །ཀ་ར་གཉིས་ཚོགས་ནི་བྱེད་པ་སྟེ་སྒྲིབ་པ་དེ་ཟད་པའི་མཐར་བྱེད་པའོ། །
ལན་གཉིས་ནི་མཚོན་པ་སྟེ་སྒྲིབ་པ་ཟད་པར་བྱེད་པ་དེ་ཡང་དང་ཡང་དུ་བྱས་པའི་དོན་ནོ། །ཡང་ན་ཀ་དང་ར་གཉིས་མ་ཚོགས་པར་ཕྲལ་བ་ནི་ཟད་པར་བྱ་རྒྱུ་སྟོན་པ་ལ་སྦྱར་རོ། །འོ་ན་ལས་སྒྲིབ་ཟད་པར་བྱེད་པ་དེ་ཇི་ལྟར་བྱ་སྙམ་པ་ལ་ལས་
ངན་པ་ཐམས་ཅད་ཀྱི་རྩ་བ་གཟུང་འཛིན་བདེན་པར་ཞེན་པའི་སེམས་པ་སྟེ་ཆགས་པའི་བློ་དང་བྲལ་བར་བྱོས་ཤིག་ཅེས་པ་ནི་ཀུ་རུའི་དོན་ཡིན་ལ། ལན་གཉིས་སྨོས་པ་ནི་སྔར་བཞིན་ནོ། །ཡང་རལ་པ་གྱ་གྱུ་བྷནྡྷཱ་གསལ། །དེ་ནི་སླར་ཡང་

བཟླས་པར་བྱ། །འཇིག་རྟེན་གཟུགས་དང་བྲལ་བ་ཡི། །ཏྲཱ་ས་ཡ་ཞེས་བྱ་བ་བརྫུན། །དམ་པ་དེ་ནི་ལན་གཉིས་བཟླ། །ཀ་ཥ་ཤེས་བྱ་ཨོ་སྒྲར་ལྡན། །གློ་ན་བྷ་ཡ་ཡང་དག་གནས། །དེ་ཡང་སླར་ནི་བཟླས་པར་བྱ། །ཞེས་གསུངས་སོ། །རལ་
པ་གསལ་བ་བཅིངས་པ་ཞེས་བོས་ནས། སྡང་བ་རྣམས་ཆིངས་ཤིག་ཅེས་པའི་ངེས་དོན་ནི། རལ་པ་ནི་དེ་བཞིན་གཤེགས་པའི་རིགས་ཀྱི་ཚོགས་སོ། །གྱ་གྱུ་ནི་དོན་དམ་པར་རང་བཞིན་ཅི་ཡང་མེད་བཞིན་དུ་ཀུན་རྫོབ་ཏུ་བདེན་པར་ཡོད་པར་སྣང་
བའོ། །དེ་དག་བཅིངས་པ་ནི་བདག་མེད་པའི་འཁོར་ལོས་དོན་དམ་པར་གཅིག་ཏུ་བྱ་བ་སྟེ་དབྱེར་མེད་པར་རོ་གཅིག་ཏུ་བྱ་བ་ཡིན་ལ། ལན་གཉིས་སུ་བཟླས་པ་ནི་སྔར་བཞིན་ནོ། །གལ་ཏེ་དེ་བཞིན་གཤེགས་པ་རྣམས་ཞལ་ཕྱག་ལ་སོགས་པའི་
མཚན་མ་དང་བཅས་པའི་ཚུལ་གྱིས་སྒོམ་པས་ནི་འཁོར་བ་ཉིད་དུ་འགྱུར་རོ་ཞེ་ན། འཇིག་རྟེན་ཀུན་གཟུགས་ཏེ་ངོ་བོ་ཉིད་དང་བྲལ་བར་བསྟན་པས། དངོས་པོར་མངོན་པར་ཞེན་པ་རྣམས་ཡིད་གདུང་བའི་སྐྲག་པར་གྱིས་ཞེས་པ་ནི།
ཏྲཱ་ས་ཡའི་དོན་དང་ལན་གཉིས་སྨོས་པ་ནི་སྔར་བཞིན་ནོ། །དེས་ན་ལྷ་ཞལ་ཕྱག་ལ་སོགས་པའི་རྣམ་པ་ཅན་དུ་བསྒོམས་ཀྱང་འཁོར་བ་ལས་མི་གྲོལ་བ་མིན་ནོ། །བརྫུན་གྱི་སྐད་དོང་ཨ་ལི་ཀ་དོན་གཉིས་ལ་འགྲོ་བའི་བརྫུན་ལ་བྱས་ན། དེ་
ཁོ་ན་ཉིད་ལ་དཔྱོད་པའི་ཚད་མས་དཔྱོད་ན་ངོ་བོ་ཉིད་མེད་ཀྱང་འཇིག་རྟེན་སྐྲག་པ་སྤང་བའི་ཕྱིར། ཀུན་རྫོབ་ཏུ་ཇི་ལྟར་སྣང་བ་བཞིན་གྱི་བརྫུན་པ་སྒྱུ་མ་ལྟ་བུར་ཡོད་དོ་ཞེས་བསྟན་པར་བྱའོ། །ཡང་ན་ཨ་ལི་ཀ་ཕྱུགས་ལ་བྱ་སྟེ་ཕྱུགས་

དང་འདྲ་བའི་བླུན་པོ་རྣམས་སྐྲག་པར་གྱིས་ཤིག་པའོ། །ཀ་དང་ཥ་བརྩེགས་པ་ནི་ཀྵའོ། །དེ་ཨོ་དང་ལྡན་པས་ཀྵོའོ། །ཀ་ཤ་གཉིས་ནི་བདར་ཏེ་བདར་རྡོ་ལྟ་བུའི་ཀུན་རྫོབ་ཀྱི་བདེན་པའོ། །དེ་ཇི་ལྟ་བུ་ཞིག་ཅེ་ན། དོན་དམ་པའི་བདེན་པར་བདར་བ་སྟེ་རྣམ་
པར་དཔྱད་པར་བྱའོ། །ཇི་ལྟར་ཨོ་ཞེས་བྱ་བ་ཨ་དང་ཨུའི་ཆ་གཉིས་པ་ཡིན་པ་བཞིན་དུ། ཤེས་རབ་དང་ཐབས་ཀྱི་ཆ་གཉིས་ཡིན་ལ། སྒྲ་ནི་ཐབས་ཤེས་དེ་ཉིད་ཉམས་སུ་མྱོང་བ་སྟེ་དེ་དང་ལྡན་པའོ། །ཐབས་ཤེས་དེ་ཉིད་གསལ་བར་སྟོན་པ་ནི། 
བྷ་ཡ་ནི་བྷ་ག་སྟེ་ཤེས་རབ་བོ། །དེ་ཀྵོ་ཡི་གློ་གནས་པ་ནི་ཀྵོ་དང་མཚུངས་པ་སྟེ་མཉམ་པར་ཞུགས་པའི་ཀུན་རྫོབ་ཀྱི་བདེན་པའོ། །འདི་ལྟར་བདར་ལྟ་བུའི་ཀུན་རྫོབ་ཀྱི་བདེན་པ་ལ། གསེར་ལྟ་བུའི་དོན་དམ་པའི་བདེན་པ་ལྟར་རྣམ་པར་དཔྱད་
ན། རྡོ་ལ་གསེར་གྱི་རི་མོ་ཆགས་པ་ལྟར་བདེན་པ་གཉིས་མཚུངས་ཤིང་དབྱེར་མེད་པར་འགྱུར་རོ། །ཡང་ན་ཀ་ཤ་ཞེས་པ་བདར་བ་སྟེ་དེ་ཡང་ཚད་མའོ། །ཚད་མས་རྣམ་པར་དཔྱད་ཅིང་བདར་ན་གསེར་ལྟ་བུ་ཀུན་རྫོབ་ཀྱི་བདེན་པ། རི་མོ་ལྟ་
བུའི་དོན་དམ་པའི་བདེན་པར་ཟད་ཅིང་མཐར་གཏུགས་པར་འགྱུར་རོ། །དེ་ཡང་ལུང་གི་ཚད་མ་འབའ་ཞིག་གིས་མ་ཡིན་པར་བསྟན་པའི་ཕྱིར།   ཨོ་སྒྲར་ལྡན་ཞེས་གསུངས་ཏེ། ཨོ་ཞེས་པ་དད་པས་འཇུག་པའོ། །སྒྲ་ཞེས་པ་ལུང་ངོ༌། །ལྡན་
པ་ནི་རིགས་པས་དཔྱད་པ་སྟེ། འདིར་ལུང་དང་རིག་པས་དཔྱད་ནས་ཁས་བླང་གི། དད་པ་ཙམ་གྱིས་ནི་མ་ཡིན་ནོ། །བྷ་ཡ་ནི་བྷ་བ་སྟེ་སྲིད་པ་ཡིན་ལ། གནས་པའི་སྐད་དོད་ནི་ཟད་པར་ཡང་འདྲེན་ཏེ། རིག་པས་རྣམ་པར་དཔྱད་ཅིང་བདར་ན།

 གཟུང་བ་ལ་སོགས་པའི་སྲིད་པའི་ཞགས་པ་ཟད་པར་འགྱུར་ཞེས་བྱ་བའི་དོན་ནོ། །ཡང༌། ས་ཡི་མཐར་ནི་ཉི་སྟན་གནས། །མདའ་བཅུ་ཟླ་དུམ་ཐིག་ལེས་དགང༌། །དེ་ཡང་སླར་ནི་བརྗོད་པར་བྱ། །འོད་བྱེད་སྦྱངས་པ་ས་ཡི་མཐའ། །
གཤེགས་སུ་གསོལ་བ་གློ་ན་གནས། །ཉིས་འགྱུར་དུ་ནི་བྱ་བ་ཡིན། །ཞེས་གསུངས་སོ། །དེ་ལྟར་ལས་ཀྱི་སྒྲིབ་པ་ཟད་པར་བྱེད་དགོས་པ་དང༌། དེ་ཡང་ལས་སྒྲིབ་ཀྱི་རྩ་བ་བདེན་ཞེན་ཟད་དགོས་པ་དང༌། དེ་ཟད་པ་ལ་བདེན་འཛིན་ཅན་རྣམས་སྐྲག་
པར་བྱེད་པའི་བརྫུན་པ་སྒྱུ་མ་ལྟ་བུ་དང༌། བདེན་གཉིས་དབྱེར་མི་ཕྱེད་པར་རྟོགས་དགོས་པ་དང༌། དེ་ཡང་ལུང་ཙམ་སྐྱབས་སུ་གྱུར་པ་མིན་པར།   ངེས་དོན་གྱི་ལུང་དོན་རིགས་པས་ལེགས་པར་གཏན་ལ་ཕེབས་དགོས་པར་བསྟན་ནས། ད་ནི་
དེ་དང་བདེ་བ་གཉིས་སྦྱར་དགོས་པ་སྟོན་པ་ལ། ཧྲཽ་ཞེས་སོགས་ཀྱི་ངེས་དོན་ནི། ཧ་དང་དེའི་ར་སྟ་དང་དེ་གདན་དུ་བྱེད་པ་དང༌། མགོའི་ན་རོ་དང་ཟླ་ཕྱེད་དང་ཐིག་ལེ་རྣམས་བཤད་པས་སྔར་བསྟན་པའི་ཐབས་ཤེས་གསལ་བར་བྱེད་དོ། །དེ་
ལ་ར་ནི་ཉི་མའི་ས་བོན་ཡིན་པས་ཉི་མ་ཞེས་བྱ་སྟེ། དེ་ཡང་ཐབས་ཀྱི་རྡོ་རྗེ་ཡིན་ཏེ། ལྷན་ཅིག་སྐྱེས་པའི་ཡེ་ཤེས་ཀྱི་སྣང་བ་སྐྱེས་པའི་ཕྱིར་རོ། །ཉི་མ་དེའི་སྟན་ནི་ཤེས་རབ་མའི་ཆོས་འབྱུང་སྟེ་རྡོ་རྗེ་གནས་སུ་གྱུར་པའི་ཕྱིར་རོ། །ཤ་ཥ་
ས་ཧ་ཞེས་པའི་སའི་མཐའ་ནི་ཧ་ཡིན་ལ། དེ་ནི་ཉི་མ་དང་སྟན་གྱི་སྦྱོར་བའི་ལུས་ཐམས་ཅད་ལ་ཁྱབ་པར་བསྐྱེད་པའི་བྱང་ཆུབ་ཀྱི་སེམས་ཀུན་ད་ལྟ་བུའོ། །ཧའི་སྤྱི་བོར་གནས་པའི་ཟླ་ཕྱེད་ནི་སྤྱི་གཙུག་ནས་བྱང་སེམས་དང་པོར་འཛག་

པའོ། །དེས་ཅི་ཞིག་བྱ་ཞེ་ན། མདའི་སྐད་དོད་བཱ་ན་ནི་ནགས་ཚལ་ལ་ཡང་འཇུག་པ་འདིར་ཕུང་པོ་ལྔའོ།  །བཅུ་ནི་དབང་པོ་ལྔ་དང་དོན་ལྔ་ཡིན་ལ། དེ་ནི་མ་ནིང་བཞི་དོར་བའི་བཅུ་པ་ཨཽ་ཧ་ལ་ཞུགས་པ་སྟེ་ནཱ་རོའི་དོན་ཡང་དེར་འདུས་སོ། །
དུམ་བུ་ནི་དེ་རྣམས་དུ་མར་སྣང་བའོ། །ཐིག་ལེ་ནི་སྟོང་ཉིད་རྟོགས་པའི་རི་མོའོ། །དེས་དགང་བ་ནི་དབང་ཡུལ་དང་ཕུང་པོ་ལ་སོགས་པ་རྣམས། སྟོང་ཉིད་རྟོགས་པའི་རི་མོ་བྲིས་ནས་དེར་རོ་གཅིག་ཏུ་བྱས་པའོ། །དེ་རྣམས་ཀྱིས་ནི་ཉི་སྟན་
གཉིས་མཉམ་པར་སྦྱོར་བ་ལས། བྱང་ཆུབ་ཀྱི་སེམས་རྡོ་རྗེ་ནོར་བུའི་ནང་དུ་གནས་པའི་ཚེ། རྣམ་པར་རྟོག་པའི་རང་བཞིན་ཐམས་ཅད་ནུབ་ནས། ལྷན་ཅིག་སྐྱེས་པའི་རང་བཞིན་རྟོགས་པར་འགྱུར་རོ་ཞེས་སྟོན་ཏེ། དེ་འདྲ་བའི་ལྷན་སྐྱེས་
ཀྱི་བདེ་བ་རྙེད་པ་ན། སྔར་གཏན་ལ་ཕབ་པའི་སྟོང་ཉིད་དང་སྦྱོར་བའི་དོན་ནོ། །དེ་དག་ནི་ཧྲཽཾ་གི་དོན་ཡིན་ལ་དེ་ལན་གཉིས་སྨོས་པ་ནི་དོན་དེ་ཡང་དང་ཡང་དུ་གོམས་པའོ། །ཧྲཿཞེས་པའི་སའི་མཐའ་ཧའི་དོན་སྔར་དང་འདྲ། ར་སྟ་ནི་འོད་
བྱེད་པ་མེ་སྟེ་ཤེས་རབ་ཀྱི་ཁྲག་གོ། སྦྱངས་པ་ནི་རྩ་རྒྱུད་ལས་འོད་བྱེད་གདན་དུ་བྱས་པར་གསུངས་པའི་དོན་ཏེ་བྱང་སེམས་གཉིས་འདྲེས་པའོ། །ཚེག་དྲག་གཉིས་ནི་གཤེགས་སུ་གསོལ་བ་སྟེ་ཁུ་ཁྲག་གཉིས་ཡུམ་གྱི་པད་མར་
ཕབ་པའོ། །དེ་གཉིས་གློ་ན་གནས་པ་ནི་ཟོས་པ་སྟེ་ལོངས་སྤྱད་པས་ཚིམ་པའོ། །ཧྲཿ ལན་གཉིས་སྨོས་པ་སྔར་བཞིན་ནོ། །ཡང༌། ཟླ་གཞོན་ཐིག་གསལ་ཕེ་ཞེས་བྱ། དེ་ཡང་སླར་ནི་བཟླས་པར་བྱ། །ཞེས་གསུངས་ཏེ། ཕེ་ནི་འཛིན་

པ་དོན་དམ་པར་མེད་པའོ། །དེ་མེད་ན་དངོས་པོ་འདི་དག་གང་གི་གཟུང་བར་འགྱུར་ཏེ། དེ་ནི་དེ་ལ་ལྟོས་པའི་ཕྱིར་རོ། །ཟླ་བ་གཞོན་ནུ་སྟེ་ཟླ་ཚེས་དང་ཐིག་ལེས་ཕེའི་སྟེང་དུ་བརྒྱན་ཏེ་ཐིག་ལེ་ནི་སྐར་མའོ། །གཉིས་པོ་དེས་
ནི་རང་ཉིད་གསལ་ནུས་ཀྱི་གཞན་མིན་ཏེ། འདི་ལྟར་དེ་དག་ཤར་དུ་ཟིན་ཀྱང་འགྲོ་བ་ཐམས་ཅད་མུན་པ་དང་བཅས་པར་མིག་གིས་མངོན་སུམ་དུ་མཐོང་བའི་ཕྱིར། དེ་དག་གིས་མུན་པ་གསལ་བར་ནུས་པ་མ་ཡིན་ནོ། །འོ་ན་
གང་གིས་ཤེ་ན། རང་དང་གཞན་གཉིས་ཀ་གསལ་བའི་ཟླ་བ་ཉ་གང་བ་འབའ་ཞིག་ཤར་བས་སོ། །དེས་འདི་སྐད་དུ་སྟོང་པའི་རི་མོའི་བདག་མེད་པ་ཟླ་བ་ཚེས་པ་ལྟ་བུ་འབའ་ཞིག་གིས་ཀྱང༌། འགྲོ་བའི་དོན་ཇི་ལྟ་བ་བཞིན་
ནུས་པ་མ་ཡིན་ལ། སྐར་མ་ལྟ་བུའི་ཀུན་རྫོབ་ཀྱི་བདེན་པ་ལྷའི་སྐུ་འབའ་ཞིག་གིས་ཀྱང་མ་ཡིན་ཏེ། གཞན་དུ་ན་བདེན་པ་གཉིས་གཉིས་སུ་མེད་པའི་ཟུང་འཇུག་གི་སྐུ་ཟླ་བ་ཉ་གང་བ་ལྟ་བུ་འབའ་ཞིག་གིས་ནུས་སོ། །ཞེས་སྟོན་ནོ། །
སླར་ནི་བཟླས་པ་བྱ་ཞེས་པའི་དོན་ནི། །ཇི་ལྟར་ཟླ་བ་ཉ་གང་བ་དང་འགྲོགས་ན་སྐར་མས་ཀྱང་མུན་པ་སེལ་བ་ལྟར། གཉིས་སུ་མེད་པའི་ཟུང་འཇུག་གི་སྐུའི་རྗེས་སུ་འབྲང་བའི་བྱ་བ་ཐམས་ཅད་དེ་བཞིན་ནོ།    ཞེས་
བྱ་བའི་དོན་ནོ། །དེ་ལྟར་ན་ཟླ་ཚེས་ཀྱིས་མཚོན་བའི་སྟོང་ཉིད་འོད་གསལ་གྱི་ཡེ་ཤེས་དང༌། ཐིག་ལེ་སྐར་མ་ལྟ་བུས་མཚོན་པའི་སྒྱུ་མའི་ལྷའི་སྐུ་རེ་རེ་བ་མིན་པར་གཉིས་ཀ་ཚོགས་པ་ནི་ཟུང་འཇུག་དང༌། དེ་གཉིས་

གང་ལ་ཚོགས་པའི་ཕེ་ནི་འོད་གསལ་སྟོང་པའི་བདག་ཉིད་ཀྱི་ཟུང་དུ་འཇུག་པའི་གང་ཟག་གོ། སྔ་མ་རྣམས་ཀྱིས་བདེ་སྟོང་དབྱེར་མེད་དགོས་པར་བསྟན་ལ། འདིས་བདེན་གཉིས་དབྱེར་མེད་ཀྱི་ཟུང་འཇུག་དགོས་པར་སྟོན་ནོ། །གཉིས་
པ་ནི། ཕཊ་ནི་བདག་མེད་པ་འོད་གསལ་གྱི་ཡེ་ཤེས་སོ། །ད་ཧ་ནི་མཚན་འཛིན་གྱི་རྣམ་རྟོག་གི་ཤིང་བསྲེགས་ཤིག་པའོ། །པ་ཙ་ནི་ཟག་བཅས་ཀྱི་ཕུང་པོ་ཚོས་ཤིག་པའོ། །བྷ་ཀྵ་ནི་རྣམ་རྟོག་གི་བདུད་ཟོ་ཤིག་པ་སྟེ། སྔར་གྱི་བདེ་སྟོང་གི་
ཡེ་ཤེས་ཀྱིས་འདི་རྣམས་འཇོམས་པའི་དོན་ནོ། །བ་ས་ནས་ལམྦི་ནི་ཡི་བར་ནི་ལྷ་ལ་བསྟོད་ཅིང་བོད་པའོ། །གྲིཧྣ་དང་ཏརྫ་ཡ་ནི་ཟུང་ལ་བསྡིགས་པ་སྟེ་ཚར་ཆོད་ཅིག་ཅེས་པའོ། །གང་འཛིན་ན་ས་པྟ་ནས་སརྦཾ་བཱ་སྟེ་ས་འོག་རིམ་པ་བདུན་
གྱི་སྦྲུལ་གདུག་པ་དང་འདྲ་བའི་མཚན་འཛིན་གྱི་རྣམ་རྟོག་གོ། འདི་དག་ཟུང་ལ་ཚར་ཆོད་ཅིག་ཅེས་པའོ། །ཡང་ཨཱ་ནི་ཨ་ཀ་ར་སྟེ་རྣམ་པའོ། །ཀ་ནི་མིད་པ་སྟེ་རྣམ་པ་སྣ་ཚོགས་པ་རྣམས་རོ་གཅིག་པར་མིད་པར་བྱའོ་ཞེས་པའོ། །མིད་པ་
དེ་ཅི་ཞིག་ཏུ་མིད་ཅེ་ན། ཌྜྷ་ནི་སེམས་ཏེ་དེར་མིད་པར་བྱའོ། །སེམས་རྣམ་པ་དང་བཅས་པར་སྨྲ་བ་དང༌། རྣམ་པ་མེད་པར་སྨྲ་བ་གཉིས་ཀ་ཡང་སྐྱོན་དང་བཅས་པས། རྣམ་ཐར་གསུམ་གྱི་བདག་ཉིད་རང་བཞིན་གྱིས་འོད་གསལ་
བར་ཡའི་དོན་ལུང་དང་རིགས་པས་གཏན་ལ་ཕབ་སྟེ་བསྒོམ་ཞེས་པའོ། །དེ་ནི་རྡོ་རྗེ་མཁའ་འགྲོར་ཨཱ་ཀཌྜྷ་ལ་ཡ་བཏུས་པའི་བཤད་པ་ཡིན་ལ། རྩ་རྒྱུད་དུ་ཡ་བཏུས་པ་མེད་དོ། །ཧྲཱིཾ་གི་ཧ་ནི་འགྲོ་བ་ཐམས་ཅད་ལ་ཁྱབ་པར་

བྱེད་པ་ཧེ་རུ་ཀ་སྟེ་ཐབས་སོ། །ར་སྟ་ནི་ཉི་མ་སྟེ་ཤེས་རབ་བོ། །ཨཱི་ནི་དབྱངས་བཞི་པ་སྟེ་ཧེ་རུ་ཀའི་ལྷག་མའི་རིགས་བཞི་ཆར་གྱི་བདག་ཉིད་དོ། །ཐིག་ལེ་ནི་འོག་ནས་འབྱུང་བ་དང་འདྲའོ། །ལན་གཉིས་སྨོས་པ་ནི་ཐབས་
ལ་ཤེས་རབ་ཀྱི་ཆ་སྦྱར་བའོ། །ཛྞཽ་ནི་རྡོ་རྗེ་མཁའ་འགྲོ་མ་བཏུས་ལ་རྩ་རྒྱུད་དུ་བཏུས་པ་ལྟར་ན། ཛྞ་ནི་ངེས་ཚིག་གི་ཚུལ་གྱིས་ཛྙཱ་ན་སྟེ་ཡི་ཤེས། ཨོ་ནི་དབྱངས་ཀྱི་བཅུ་པ་སྟེ་དབང་པོ་ལྔ་དང་དོན་ལྔ། ཟླ་ཚེས་ཕུང་ཁམས་སྐྱེ་མཆེད་
ཀྱི་དབྱེ་བ། ཐིག་ལེ་དེ་ཐམས་ཅད་སྟོང་ཉིད་སྙིང་རྗེ་དབྱེར་མེད་དུ་རོ་གཅིག་པའི་དོན་ནོ་གསུང་ངོ༌། །ཀྵྨཾ་གི་ཀཾ་ནི་བདེ་བའོ། །ཤའམ་ཥ་ནི་བདེ་བ་དེ་ཉམས་སུ་མྱོང་བ་སྟེ་བདེ་བ་ཆེན་པོ་རང་གིས་རིག་པའི་ཡེ་ཤེས་ནི་ཀྵའོ། །མ་ནི་སྡེ་པ་ལྔ་པ་སྟེ་
བཟུང་འཛིན་གྱི་སྤྲོས་པ་ལྔ་མཚོན་ནོ། །པ་སྡེའི་མཐར་གནས་པའི་མཐའ་ནི་སྤྲོས་པ་མེད་པའི་མཐར་གཏུགས་པའོ། །ཨཱ་རིང་པོ་ནི་བདེ་བའི་རྣམ་པའོ། །ཐིག་ལེ་ནི་སྟོང་ཉིད་དོ། །མ་དེ་ཀྵའི་སྟན་དུ་བྱས་པ་ནི་འདི་ལ་བདེ་བ་ཡོད་པས་ན་
སྟན་ཏེ་བྱང་ཆུབ་ཀྱི་སེམས་སོ། །སྟན་དེ་ལ་ཀྵ་གནས་པ་ནི་ལྷན་སྐྱེས་ཀྱི་བདེ་བ་འབྱུང་བའི་ཚུལ་དུའོ། །ལན་གཉིས་སྨོས་པ་ནི་འགྲོ་བ་རྣམས་བདེ་བ་ཆེན་པོའི་རང་བཞིན་ཅན་ཡིན་ན། དྲི་མས་བསྒྲིབས་པས་དེ་ཁོ་ན་ཉིད་མི་ཤེས་པར་
ཟད་དོ་སྙམ་དུ་ཡིད་ཀྱི་རྟོག་པ་ཙམ་གྱིས་ཀྱང་དྲན་པར་བྱའོ། །ཧཾ་གི་ཧ་ནི་ནཱ་ད་སྟེ་སྒྲ་གཉིས་ཀྱི་ཚུལ་ཅན་ཡིན་པས་ན་ཨཱ་རིང་པོ་དང་སྦྱར་བའོ། །ཧ་དང་ཟླ་ཚེས་དང་ཐིག་ལེ་གསུམ་དུ་སྦྱར་བ་སྟེ་དེ་རྣམས་ནི་སྔར་བཤད་པ་བཞིན་ནོ། །

ཧིཾ་གྱི་དབྱངས་གསུམ་པ་ཨི་ནི་ཡེ་ཤེས་གསུམ་པ་སོ་སོར་རྟོག་པའི་ཡེ་ཤེས་རྟོགས་པར་འགྱུར་བའོ། །ཧཱུཾ་གྱི་དབྱངས་ལྔ་པ་ཨུ་ནི་ཡེ་ཤེས་ལྔའི་བདག་ཉིད་དུ་གྱུར་པ་སྟེ་ལྷག་མ་ནི་སྔར་བཤད་པས་ཤེས་པར་བྱའོ། །ཀི་ལིའི་ཀ་ལ་ཐིག་ལེ་བྱིན་
པའི་ཀཾ་ནི་བདེ་བའོ། །ས་དང་ཙ་ནི་བཟླུམས་པའམ་བསྡོམས་པ་སྟེ་བདེ་བ་དང་སྟོང་པ་གཉིས་གཉིས་སུ་མེད་པར་བཟླུམས་པའོ། །དྷི་ནི་གཉིས་སུ་མེད་པའི་བདེ་བ་ལ་སྤྱོད་པའི་ཤིན་ཏུ་དག་པའི་བློའོ། །རྡོ་རྗེ་མཁའ་འགྲོར་ཧི་ལི་མེད་པར་ཙི་ལི་བཏུས་ལ། རྩ་
རྒྱུད་ལས་ཧི་ལི་བཏུས་པ་ལ་ཡང་ས་དང་ཧ་གཉིས་བཟླུམས་པ་ལ་བཤད་པས་ཆོག་གོ། ཀ་ལ་སོགས་པ་བཞི་ལ་ཨི་སྦྱར་བ་ནི་མཆོག་གི་དོན་དུ་བཤད་པས། ལ་ལ་ཨི་སྦྱར་བ་ཡང་དེ་དང་འདྲ་ཞིང༌། ལ་རྣམས་ནི་ཡི་གེ་གོང་མའི་བཤད་
པ་ལ་བསྡུས་ན་རུང་བ་འདྲའོ། །ཧུ་གཉིས་ནི་ཐབས་ཀྱི་ཆ་དང༌། ཟླ་ཕྱེད་དང་ཐིག་ལེ་ནི་ཤེས་རབ་ཀྱི་ཆ་སྟེ། དེ་རྣམས་སྦྱར་བའི་ཐབས་ཤེས་དབྱེར་མེད་ནི་ཧུཾ་མོ། །རྡོ་རྗེ་མཁའ་འགྲོའི་འགྲེལ་པར་རྩ་བའི་དགོངས་པ་བཤད་པ་ན། ཧུཾ་གཉིས་དང་ཕཊ་
གཉིས་དང་སྭཱ་ཧཱ་མཐར་སྦྱར་རོ། །རྩ་རྒྱུད་ལེའུ་བདུན་པ་དང་། ལེའུ་འདིར་ཧུཾ་གཉིས་དང་ཕཊ་གཅིག་སྦྱར་ལ། མངོན་བརྗོད་ལས་ཧུཾ་གཉིས་དང་ཕཊ་གཉིས་སྦྱར་རོ། །ཕོ་ཉ་མོ་བརྟག་པའི་ལེའུ་བཅུའི་མཐར། རྩ་སྔགས་ཚང་
བར་བསྒྲིགས་པ་ནི་ཕོ་ཉ་མོ་ལ་བརྟེན་ནས་བདེ་སྟོང་སྦྱོར་བ་ཤེས་པའི་ཆེད་ཡིན་ལ། དེ་རྩ་སྔགས་ཀྱི་ངེས་དོན་བཤད་པ་ལས་ཤིན་ཏུ་གསལ་བར་བཤད་རྒྱུད་རྩ་འགྲེལ་ལས་བཤད་པ་ནི། ལམ་གྱི་སྙིང་པོར་མཐོང་ངོ༌། །གསུམ་པ་ནི། དཔལ་ཧེ་

རུ་ཀ་མངོན་པར་བརྗོད་པ་བསྡུས་པའི་རྒྱུད་ལས། རྩ་བའི་སྔགས་ཀྱི་ངེས་དོན་གསལ་བའི་ཆོ་གའི་ལེའུ་སྟེ་ཉི་ཤུ་རྩ་ལྔ་པའོ། །འཁོར་ལོ་སྡོམ་པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་བཤད་པ་སྦས་པའི་དོན་ཀུན་གསལ་བ་ལས།
ལེའུ་ཉི་ཤུ་རྩ་ལྔ་པའི་བཤད་པའོ།།   ༈   །།གཉིས་པ་དམ་ཚིག་བརྒྱད་བསྟན་པ་ལ་དྲུག །རྩ་བའི་སྔགས་ཀྱི་ཆེ་བ་བསྟན་པ། ཕོ་ཉ་མོ་མཆོད་པས་དངོས་གྲུབ་ཀུན་སྟེར་བ། དམ་ཚིག་དང་སྡོམ་པའི་ཆོ་ག །ཕོ་ཉ་མོ་རྣམས་མཉེས་པའི་རྒྱུ། སློབ་མ་
བརྟག་པའི་ཆོ་ག །ལེའུ་ཡི་མཚན་བསྟན་པའོ། །དང་པོ་ནི། ཉེར་ལྔ་པའི་རྗེས་དེ་ནས་ཉེར་ལྔ་པར་བཤད་པ་ལས་གཞན་ཡང་བཤད་པར་བྱའོ་ཞེས་སྦྱར་རོ། །ས་གསུམ་གྱི་འཇིག་རྟེན་ནི་གསུམ་པོ་དག་ན་འདི་ལས་སྔགས་མཆོག་གཞན་ཡོད་པ་
མིན་པའི་ཤྲཱི་ཧེ་རུ་ཀའི་རྩ་བའི་སྔགས་ཀྱི་ངེས་པའི་དོན་ལེགས་པར་ཤེས་ནས། སྒྲ་ཇི་བཞིན་པའི་གསང་སྔགས་ཀྱི་དོན་ཐམས་ཅད་ལ་གཙོ་བོར་འཛིན་པ་ཡོངས་སུ་འདོར་བ་སྟེ་དོར་ནས་རྩ་སྔགས་ཀྱི་ངེས་དོན་ཉིད་ལ་གཙོ་བོར་འཛིན་ནོ། །གཉིས་
པ་ནི། ལུགས་འབྱུང་ལུགས་ལས་བཟློག་པ་ཡིས། །ཞེས་པ་རྣལ་འབྱོར་གྱི་བསླབ་པའི་རིམ་པ་ལས་མ་འདས་པ་ལ་འཆད་པར་ལྟར་ན། ལུགས་འབྱུང་སྟེ་བླང་བྱ་ལེན་པ་དང༌། ལུགས་བཟློག་སྟེ་སྤང་བྱ་འདོར་བ་ལས་མ་འདས་པའོ། །ཕོ་ཉ་དང་འདྲ་
བས་ན་ཕོ་ཉ་སྟེ། བྱང་ཆུབ་པའི་གོ་འཕང་སྟེར་བར་ངེས་ཤིང༌། ཐམས་ཅད་དུ་གཉིས་སུ་མེད་པའི་དགའ་བའི་རང་བཞིན་ཏེ་དགའ་བ་འབྱུང་བའི་ཚུལ་གྱིས་ཡང་དག་པ་སྟེ་ལེགས་པར་གནས་ནས། འོག་སྟེ་ས་འོག་ལ་སོགས་པ་ན་གང་

ཅི་ཡོད་པའི་འཇིག་རྟེན་པའི་དངོས་གྲུབ་དང༌། སྟེང་གི་སྟེ་ཕྱག་རྒྱ་ཆེན་པོའི་དངོས་གྲུབ་སྟེར་བའོ་ཞེས་འཆད་དོ། །འགྲེལ་པ་གཞན་ལས་ནི་ལུགས་ལས་འབྱུང་བ་ཡིས་ཕོ་ཉ་རྣམས་གནས་པ་ནི། རབ་གཏུམ་མ་ནས་བརྩོན་ཆེན་མའི་བར་གྱི་ཡས་མར་གྱི་
གོ་རིམ་གྱིས་གནས་པའོ། །ལུགས་ལས་བཟློག་པ་ཡིས་གནས་པ་ནི། བརྩོན་ཆེན་མ་ནས་རབ་གཏུམ་མའི་བར་གྱི་མས་ཡར་གནས་པའོ། །དེ་ལྟར་འོག་ཏུ་གནས་པ་སྟེང་དུ་སྔོན་ལ་བཀོད་ནས་བསྒོམས་ན་དངོས་གྲུབ་སྟེར་ཞེས་འཆད་དོ། །གང་
དང་ལྷན་ཅིག་ཏུ་སྤྱོད་པའི་མཆོག་ལ་སྤྱོད་པ་ནི་བདག་གི་ཕོ་ཉ་མོའོ། །དེ་ཡང་སྐལ་པ་དང་ལྡན་པའི་སེམས་ཅན་གྱི་དོན་བསྒྲུབ་པའི་ཕྱིར་དུ། འོ་བྱ་བ་དང་འཁྱུད་པ་ལ་སོགས་པ་ཐམས་ཅད་དུ་སྟེར་བའི་ཚུལ་གྱིས་གནས་ཀུན་ཏུ་འགྲོ་བའོ། །དེ་འདྲ་བའི་ཕོ་ཉ་མོ་དེ་ནི་
མིག་གིས་མཐོང་བ་དང་ལུས་ཀྱིས་རེག་པ་དང་ཐོས་པས་ཀྱང་དངོས་གྲུབ་ཀུན་སྟེར་ན། རྒྱུན་དུ་ཚུལ་བཞིན་དུ་བསྒྲུབས་པས་དངོས་གྲུབ་སྟེར་བ་ལྟ་ཅི་སྨོས། ཞེས་པནྜ་ཏ་གསུམ་གྱིས་བཤད་དོ། །ཕོ་ཉ་མོ་མཐོང་བ་སོགས་ཀྱིས་དངོས་གྲུབ་སྟེར་ལུགས་
ནི་བདེ་བ་ཆེན་པོ་བསྐྱེད་པའི་སྒོ་ནས་ཡིན་ཏེ། རྡོ་རྗེ་གུར་ལས། བུད་མེད་མཆོག་མཐོང་ལས་བདེ་ཞིང༌། །གླུ་ཐོས་བས་ཀྱང་ཡང་དག་བདེ། །དྲི་ཞིམ་བསྣམས་ལས་བདེ་བ་ཆེ། །སྐྱེ་གནས་རེག་ལས་ཀྱང་བདེ་ཆེ། །རོ་མཆོག་བཏུང་བ་རབ་
སྦྱར་བའི། །བདེ་བ་སུས་ཀྱང་བཟློག་མི་ནུས། ཞེས་གསུངས་སོ། །དེ་ལྟར་ཕོ་ཉ་མོ་མཆོག་མཐོང་བ་སོགས་ལས་བདེ་ཆེན་འབར་བ་ནི་ཞུ་བདེ་ཡིན་ལ། བདེ་བ་དེ་སྐྱེ་ལ་ལུས་ཀྱི་བྱང་སེམས་ཞུ་བ་དགོས། དེ་ལ་གཏུམ་མོ་འབར་བ་དགོས། 

དེ་ནི་རླུང་འདུས་པའི་སྟོབས་ཀྱིས་མེ་སྤོར་བ་ཡིན་པས། ཕོ་ཉ་མཆོག་གིས་བྱིན་གྱིས་བརླབས་ན། མཐོང་མ་ཐག་ལ་སོགས་པར་ཡང་བདེ་ཆེན་འདྲེན་པའི་རླུང་སྡུད་ནུས་པ་སོགས་ཀྱི་མཐུ་ལས། བདེ་ཆེན་འགལ་རྐྱེན་
གང་གིས་ཀྱང་བཟློག་ཏུ་མེད་པར་རྒྱུན་མི་འཆད་དུ་སྐྱེ་བས་ཕོ་ཉའི་ལམ་ཆེས་མྱུར་བ་ཡིན་ནོ། །རྟག་པར་ཏེ་རྒྱུན་དུ་ཕོ་ཉ་མོ་ལ་འཁྱུད་པ་དང་འོ་བྱ་བ་སྟེ། དེ་ཡང་བདེ་སྟོང་གཉིས་སུ་མེད་པར་སྦྱོར་བའི་རྣལ་འབྱོར་གང་ལས་འབྱུང་བའི་གནས་ཀྱི་
ཁྱད་པར་ཏེ་གནས་ཁྱད་པར་བ་པདྨ་མཆོག་གོ། དེར་ཙུམྦ་ན་བྱ་ཞིང་ལྕེ་རྩེ་འདྲིལ་བས་དྲུད་ལ། ཆང་གི་བཏུང་བ་དང་ལྡན་པས་སེམས་རབ་ཏུ་དགའ་བར་བྱས་ནས། རྡོ་རྗེ་དང་པད་མ་སྦྱོར་བས་རོལ་བར་བྱའོ། །རྣལ་འབྱོར་ཇི་སྙེད་པ་འདོད་པའི་བསྟན་
བཅོས་ལས་བཤད་པའི་ཀ་ར་ནའི་ཚོགས། རྡོ་རྗེ་སེམས་དཔས་གསུངས་པ་དེ་སྙེད་ཤེས་པར་བྱས་ནས་དེ་དང་མཐུན་པར་རོལ་བར་བྱེད་པ་ནི། དངོས་གྲུབ་ཐམས་ཅད་སྦྱིན་པར་བྱེད་པར་བཤད་དོ། །འགྲེལ་པ་གཞན་ལས་ནི་གནས་དང་ཉེ་བའི་
གནས་ལ་སོགས་པ་རྣལ་འབྱོར་གྱི་གནས་ལ་གནས་པའི་ཕོ་ཉ་མོས་ནི། དངོས་གྲུབ་ཐམས་ཅད་སྟེར་ཏེ་ཙུམྦ་ན་དང་འཁྱུད་པ་འདོད་པའི་བསྟན་བཅོས་ལས་བཤད་པའི་རིམ་པས་བསྟན་ན་དངོས་གྲུབ་ཏུ་འགྱུར་རོ་ཞེས་འཆད་དོ། །བདེན་དངོས་
སམ་བདེན་པ་ཅན་ནམ་དམ་ཚིག་དང་ལྡན་པའི་རྣལ་འབྱོར་མ་མཐོང་ན། བཟའ་བ་དང་སྟོན་མོ་དང་ཙཱ་རུ་དང་བརྡ་ལ་སོགས་པ་ཐམས་ཅད་སྦྱིན་པར་བྱའི་གཞན་དུ་སྟེ་དམ་ཚིག་དང་མི་ལྡན་པ་ལ་ནམ་ཡང་སྦྱིན་པར་བྱ་བ་མ་ཡིན་ནོ། །ཕོ་

ཉ་མོ་ཡང་གང་ཡིན་སྙམ་ན། མ་དང་སྲིང་མོ་དང་བུ་མོ་དང་ཆུང་མ་རྣམས་ཕོ་ཉ་མོར་གནས་པ་ཡིན་ལ། དེ་ཡང་ཞིང་ལས་སྐྱེས་པ་དང་སྔགས་ལས་སྐྱེས་པ་དང༌། ལྷན་ཅིག་སྐྱེས་པ་ནི་མ་ལ་སོགས་པ་སྟེ། སྤྱན་ལ་སོགས་པའི་ལྷ་མོ་རྣམས་ལ་སྙོམས་པར་
འཇུག་པས་མཆོད་པར་བྱའོ་ཟེར་རོ། །དེ་རྣམས་ཀྱང་ཕོ་ཉ་མོ་གང་ལ་རྟག་ཏུ་སྔགས་སྦྱིན་པ་སྟེ་དབང་ལ་སོགས་པས་སྣོད་དུ་བྱས་པ་དེ་ཉིད་ཕོ་ཉ་མོ་བསྟེན་པ་དེ་ཡི་ཆོ་གར་བཤད་དོ། །ཁ་ཅིག་ནི་མ་ལ་སོགས་པ་རིག་མར་བཤད་པ་ལ། ཆོས་ཀྱི་བརྫུན་
གྱིས་བགྲོད་པར་བྱ་བ་མ་ཡིན་པ་ལ་བགྲོད་པར་བཤད་ཅེ་ན། ཞེས་པའི་ལན་དུ་གང་ལ་སྔགས་བྱིན་པ་ཕོ་ཉ་མོ་ཡིན་གྱི། སྐྱེ་གནས་ཀྱིས་འབྲེལ་བ་ནི་མ་ཡིན་པས་འགལ་བ་མེད་དེ། བླ་མའི་ཕྱག་རྒྱ་ནི་མའོ། །ལྷན་ཅིག་ཉེན་པ་ནི་སྲིང་མོའོ། །རང་གིས་
ཆོས་བསྟན་པ་ནི་བུ་མོའོ། །བླ་མས་བྱིན་པ་ནི་ཆུང་མའོ་ཞེས་འཆད་ལ། ལྭ་བ་པས་མ་ལ་སོགས་པ་སྒྲ་ཇི་བཞིན་པར་གསུངས་ཏེ། རྣལ་འབྱོར་པ་མཐོན་པོ་ལ་དགོངས་སོ། །དམའ་བ་ལ་ནི་མ་ལ་སོགས་པ་བཤད་མ་ཐག་པ་བཞིན་དུའང་ཡིན་ནོ། །
གསུམ་པ་ལ་བཞི། བཤད་པར་དམ་བཅའ་བ། གཡོན་པའི་ཀུན་སྤྱོད་མཆོད་པ་དང་བཅས་པ། དམ་ཚིག་རྣམས་སོ་སོར་བསྟན་པ། དོན་བསྡུ་བའོ། །དང་པོ་ནི། ཕོ་ཉ་མོ་མཆོད་པའི་རྗེས་དེ་ནས་ཕོ་ཉ་མོ་མཉེས་པར་བྱེད་པའི་དམ་ཚིག་རྣམས་
རྡོ་རྗེ་འཆང་ང་ཡིས་བཤད་པར་བྱའོ། །དམ་ཚིག་ཇི་ལྟ་བུ་ཞེ་ན། རྣལ་འབྱོར་གྱི་རྒྱུད་མན་ཆད་དུ་ཤིན་ཏུ་རྙེད་པར་དཀའ་བའོ། །རྣལ་འབྱོར་གྱུད་དུ་ཞེས་པ་ཕ་རྒྱུད་ལ་བྱས་ནས། རྒྱུད་དེར་རྙེད་དཀའ་བ་རྣལ་འབྱོར་མའི་རྒྱུད་ཀྱི་ཐུན་མོང་མ་ཡིན་པའི་

དམ་ཚིག་བརྒྱད། ཅེས་པའི་དོན་དུ་གཟུང་བར་མི་བྱ་སྟེ། གཡོན་པའི་དམ་ཚིག་ཙམ་མ་གཏོགས་པ་གཞན་རྣམས་ཕ་རྒྱུད་དང་འདྲ་བའི་ཕྱིར་རོ། །གཉིས་པ་ནི། སྐྱེས་པའམ་བུད་མེད་རྣལ་འབྱོར་མ་མཐོང་ན་གཡོན་དུ་བཞག་ནས་
འགྲོ་བ་ནི། ཡིད་ལ་འདོད་པའི་འབྲས་བུ་སྟེར་བར་བྱེད་དོ། །དེ་ལྟར་ན་ཁྱིམ་མམ་ཞིང་དུ་གནས་པ་ཤིན་ཏུ་རིང་པོ་ན་གནས་པ་ཡང་ཤེས་པར་བྱས་ནས་གཡོན་ནས་སྤྱད་པར་བྱའོ། །འདིར་བུད་མེད་ནི་རྣལ་འབྱོར་མ་ལ་བཤད་པས། སྐྱེས་པ་ཡང་རྣལ་
འབྱོར་པར་ཤེས་པས་སྐྱེས་པ་དང་བུད་མེད་ཙམ་མིན་ལ། ཤིན་ཏུ་རིང་པོ་ན་གནས་པ་ནི་ཞིང་ཁྱད་པར་ཅན་ན་གནས་པར་མངོན་ནོ། །གཞན་ཡང༌། བུད་མེད་དག་ནི་མཐོང་བ་ན། གཡོན་ནས་ལན་གསུམ་བསྐོར་བྱ་ཞིང༌། སྤྱི་བོས་ཕྱག་ནི་བྱས་
ནས་ཀྱང༌། །ལན་གསུམ་བར་དུ་གསོལ་བ་གདབ། །ཁྱོད་མ་བདག་ནི་བུ་ཡིན་ཏེ། །ཇི་སྲིད་བྱང་ཆུབ་འབྱུང་བར་དུ། །བྱང་ཆུབ་ཡན་ལག་ནུ་མ་ལས། །བྱུང་བའི་རང་གི་འོ་མས་སྐྱོངས། ཞེས་ཀྱང་གསུངས་ཏེ། གསོལ་གདབ་ནི། ཁྱོད་མ་ཞེས་སོགས་
སོ། །འདི་དངོས་སུ་མ་ནུས་ཀྱང་ཡིད་ཀྱིས་བྱ་དགོས་པའི་འདི་པའི་དམ་ཚིག་གཅིག་གོ། བྷ་བས་རང་གི་གཡོན་དུ་སྐྱེས་པའམ་བུད་མེད་བཞག་ནས་འགྲོ་བའི་སྐྱེས་པའམ་བུད་མེད་ནི། བདེ་མཆོག་གི་རྣལ་འབྱོར་པའམ་རྣལ་འབྱོར་མར་ཤེས་པར་
བྱའོ། །དེའི་ཕྱིར་ཡང་འདོད་པའི་དངོས་གྲུབ་ཏུ་འགྱུར་རོ། །དེ་བས་ན་ཤིན་ཏུ་རིང་བ་སྟེ་སྔར་བཤད་པའི་མཚན་ཉིད་མ་མཐོང་ཡང༌། གཡོན་ནས་སྐོར་ཞིང་འགྲོ་བས་མཚོན་པ་ནི་ཕོ་ཉ་མོ་སྟེ། དེ་ཡང་ཁྱིམ་དང་ཞིང་ན་གནས་པ་ཞེས་འཆད་དོ། །

དཔལ་ཧེ་རུ་ཀའི་རྣལ་འབྱོར་ལས་གཞན་པའི་རྣལ་འབྱོར་མཆོག་མེད་པས། ཤྲཱི་ཧེ་རུ་ཀའི་རྣལ་འབྱོར་ནི་རྣལ་འབྱོར་རྣམས་ཀྱི་མཆོག་གོ། དེའི་ཕྱིར་རྣལ་འབྱོར་དེ་འཛིན་པའི་སློབ་དཔོན་ནི་རྣལ་འབྱོར་མཆོག་གི་སྐྱེད་བྱེད་ཡིན་པས་རྣལ་འབྱོར་རྣམས་
ཀྱི་མ་དང་ཕ་ཉིད་ཡིན་ནོ། །བདེ་མཆོག་གི་རྒྱུད་འདི་རུ་ནི་དབང་སྐུར་བའི་རྣལ་འབྱོར་པ་སྒྲུབ་པ་པོ་ནི། ལེགས་པ་སྟེ་མཆོག་ཏུ་གྱུར་པ་ཡིན་ཏེ། དེས་ན་དེ་དག་ལ་བརྙས་པ་སྟེ་ཁྱད་དུ་གསོད་པ་དང༌། མི་སྤང་བ་སྟེ་མི་སྨད་པར་གུས་པས་ཅི་ནུས་པ་ཡིས་ནི་
མཆོད་པར་བྱའོ། །ཀ་ཀ་གདོང་སོགས་ཞེས་པ་ནི་ལཱ་བ་པ་དང་ལྷ་སྦས་ཀྱི་འགྲེལ་བར་དམ་ཚིག་བརྒྱད་བཤད་ཟིན་པའི་འོག་ཏུ་འབྱུང་བས། དམ་ཚིག་བརྒྱད་ལ་མི་འདྲེན་ལ། འགྲེལ་པ་གཞན་ལས་སྐབས་འདིར་འཆད་ཀྱང་དམ་ཚིག་བརྒྱད་ལ་མི་འདྲེན་ནོ། །
འོ་ན་འདིར་བཤད་པ་ཅི་ཡིན་ཞེ་ན། ཁཱའི་གདོང་པ་ལ་སོགས་པ་དང་ཆོས་མཐུན་པའི་དུད་འགྲོ་མོ་ལ་ཡང་གུས་པར་བྱ། ཞེས་པའི་དོན་དུ་ཡིན་ཞེས་སྔ་མ་དག་འཆད་པ་ནི་མི་འགྲིག་གོ། འདི་ལ་སྒོ་མཚམས་མ་བརྒྱད་མཆོད་པ་དེ་བཞིན་དུ་སྒྲུབ་
པ་པོས་བདེ་མཆོག་གི་རྣལ་འབྱོར་པ་རྣམས་ལ་དད་ཅིང་གུས་པས་མཆོད་ན། ཡིད་བྱིན་གྱིས་རློབ་པ་ཡིན་ནོ་ཞེས་གསུང་ངོ༌། །བྷ་བས་ནི་སྔར་གུས་པ་ཡིས་མཆོད་ཅེས་བཤད་པའི་གུས་པ་ནི། ཀ་ཀ་སོགས་ཀྱིས་སྟོན་པ་ལ་ཁྭ་གདོང་མ་ལ་སོགས་
པ་བརྒྱད་པོ་འདི་གུས་པ་དང་དད་པ་འཕེལ་བར་བྱེད་པ་ཡིན་ནོ། །དེ་ཡང་དངོས་གྲུབ་རྣམས་ཀྱི་རྒྱུ་ཡིན་ནོ་ཞེས་འཆད་དེ། བླ་མ་དང་འདི་ཡི་རྣལ་འབྱོར་པ་ལ་རྟག་པར་ཏེ་རྒྱུན་དུ་གུས་པ་ནི་དངོས་གྲུབ་རྣམས་ཀྱི་རྒྱུ་ཡིན་ལ། གུས་པ་དང་དད་པ་གོང་ནས་

གོང་དུ་འཕེལ་བར་བྱེད་པ་ལ། བར་དུ་གཅོད་པའི་བགེགས་ནི་སྒོ་མཚམས་མས་བཟློག་པ་ཡིན་པས། སྒོ་མཚམས་མ་རྣམས་དངོས་གྲུབ་འཕེལ་བའི་རྒྱུ་ཡིན་ནོ་ཞེས་པ་སྟེ་ཤིན་ཏུ་ལེགས་པ་ཡིན་ནོ། །གྲོལ་བའི་སྐད་དོད་གུས་པ་དང་
མོས་པ་ལ་ཡང་འགྲོ་བར་སྣང་བས། འདིར་མོས་པ་དང་གུས་པར་བསྒྱུར་བ་རྣམས་ལེགས་སོ། །གསུམ་པ་ནི། སྔར་བཤད་པའི་གཡོན་པའི་ཀུན་སྤྱོད་བརྙས་སྨོད་སྤོང་བའི་དམ་ཚིག་རྣམས་སྐྱོང་བ་ནི་དང་པོའོ། །ཀྱང་ནི་སྐྱོང་བར་བྱེད་པ་ཁོ་ན་
ཞེས་ངེས་བཟུང་ངོ༌། །གཡོན་པའི་ཀུན་སྤྱོད་སྔར་བཤད་པ་ནི་མཚོན་པ་ཙམ་སྟེ། གཡོན་པའི་ཀུན་སྤྱོད་ཐམས་ཅད་ལ་གནས་པར་བྱའོ། །རྣམ་པར་རྨོངས་ཤིང་འདོད་པ་ལ་ཆགས་པས། ལྷ་མོ་སྟེ་རིག་མ་གཞན་དང་ཀུན་ཏུ་སྦྱོར་བ་སྤོང་
བ་ནི་དམ་ཚིག་གཉིས་པའོ། །ལྭ་བ་པས། རྣལ་འབྱོར་མཆོག་གི་ཐབས་སྤངས་ནས། རྣལ་འབྱོར་གཞན་ལ་བརྟེན་པ་ལ་འཆད་དེ། དཔའ་བོས་ཀྱང༌། ལྷ་གཞན་དག་དང་ཀུན་སྦྱོར་བའི། །འདོད་ལ་ཆགས་པར་གྱུར་པ་ནི། ཞེས་འདོན་ནོ། །
དམ་ཚིག་གསུམ་པ་ནི་བདག་དང་གཞན་གྱི་ཆར་གཉིས་སུ་འབྱེད་པ་སྤོང་བ་ལ་བཤད་པ་ནི། གཉིས་སུ་མེད་པ་རྟོགས་པ་དང་མ་བྲལ་བ་ལ་བཤད་པ་ལྟར་ཡིན་ལ། དེ་ཡང་དེ་ཁོ་ན་ཉིད་རྟོགས་པ་སྐྱོང་བ་དང་མ་བྲལ་བར་བྱེད་པ་ཡིན་པས།
གཉིས་སུ་བྱེད་པ་མིན་ཞེས་པའམ་གཉིས་སུ་མེད་པ་ཞེས་བྱའོ། །ཐོགས་མེད་ནི་གང་གིས་ཀྱང་གཞོམ་དུ་མི་ནུས་པ་ལ་བཤད་པ་ནི།    སྔགས་ཀྱི་ཐུན་མོང་མ་ཡིན་པའི་གྲུབ་མཐའ་ལས་གཞན་དུ་བཀྲི་མི་ནུས་པ་སྟེ་དམ་ཚིག་བཞི་

པོའོ། །ཐོགས་མེད་མིན་ཞེས་པ་ལྟར་ན་དེ་སྤོང་བ་ལ་བྱའོ། །དམ་ཚིག་ནི་ལྷ་མོའམ་རིག་མའོ། །སྤྱོད་པ་ནི་འདོད་པ་སྤྱོད་པའོ། །སྤྱད་པ་ནི་དེ་བྱེད་པའོ། །དེའི་ཡུལ་ནི་ལས་དང་ཡེ་ཤེས་ཀྱི་ཕྱག་རྒྱ་གཉིས་སོ། །དེ་ལ་ཡང་གསུམ་པས་ནི་དེ་ལྟར་
བྱེད་པ་ན། དེ་ཁོ་ན་ཉིད་ཀྱི་ལྟ་བ་དང་བྲལ་བར་སྤྱོད་པ་བཀག་ཅིང༌། བཞི་པས་ནི་ཡིད་གཞན་དུ་མི་འགྱུར་བར་བྱེད་དེ་དམ་ཚིག་ལྔ་པའོ། །མི་མོ་སྟེ་བུད་མེད་ལ་བརྟེན་ནས་རྡོ་རྗེ་དང་པདྨ་འདུ་བའི་དུས་སུ་དབང་ཕྱུག་དང་བྲལ་བར་མི་བྱ་ཞེས་
ཀོང་ཀ་ན་བཞེད་པ་ནི། སྐལ་ལྡན་གྱིས་དབང་ཕྱུག་མ་དང་བྲལ་བར་མི་བྱ་བ་ལ་བཤད་དེ། ལེགས་པར་སྦྱོར་བའམ་ཤིན་ཏུ་སྦྱོར་ཞེས་པས་མ་བྲལ་བར་བྱེད་པའོ། །དེ་ཡང་ལྷན་སྐྱེས་ཀྱི་བདེ་བ་འདྲེན་པའི་ནུས་པ་མ་རྫོགས་པ་དེ་སྲིད་དུ་
འབྲལ་བར་མི་བྱ་ཞེས་པ་སྟེ། དམ་ཚིག་དྲུག་པའོ། །དམ་ཚིག་དྲུག་པ་ལ་མི་འབྲལ་བར་བཤད་པ་དེ་བཞིན་དུ། བདེ་བའི་གཞི་སྤྱི་བོ་ནས་བྱང་སེམས་འཛག་པའི་དུས་སུ་ཡང་གསང་གནས་ཀྱི་རྩེ་ནས་ཕྱི་རོལ་དུ་མི་འབྲལ་བའི་
ཚངས་པར་སྤྱོད་པ་བྱ་བ་ནི་དམ་ཚིག་བདུན་པའོ། །འགྲེལ་པ་གསུམ་ལས། ཚངས་པར་སྤྱོད་པ་དེ་བཞིན་གཞི། ཞེས་འབྱུང་ངོ༌། །བུ་གར་ཀུན་ཏུ་སྤྱོད་པ་སྟེ་ཡུམ་གྱི་པད་མ་ནས་བྱང་སེམས་ལྕེས་ལེན་པའི་དུས་སུ་ཁྲོ་བ་མེད་པར་སྤྱོད་
པའོ། །ཁྲོ་བ་མེད་པའི་དོན་ནི། དཔའ་བོས་བྱང་སེམས་ལེན་པའི་དུས་སུ་གཙོག་པའི་འདུ་ཤེས་མི་བྱ་བ་ལ་བཤད་པ་ལྟར་ཡིན་ཏེ། གཙོག་ཅིང་སྐྱུག་བྲོ་བའི་བསམ་པ་ནི་ཡུལ་དེ་ལ་རྒྱབ་ཀྱིས་ཕྱོགས་པའི་མི་འདོད་པ་ཡིན་པས། 

དེ་འདྲ་བ་དེ་ལ་སྡང་བ་ཞེས་གཞན་དུ་ཡང་འབྱུང་ངོ༌། དེ་ནི་དམ་ཚིག་བརྒྱད་པའོ། །བཞི་པ་ནི། དེ་ལྟར་སྔར་བཤད་པ་འདི་བརྒྱད་འཛིན་པ་ནི་དམ་ཚིག་ཀུན་ཏུ་སྤྱོད་པ་ཡིན་ལ། ཤེས་པ་ཙམ་ལ་མི་འཇོག་པར་ཚུལ་བཞིན་དུ་སྒྲུབ་པ་ལ་ནི་གནས་
པ་ཡི་སྒྲུབ་པ་པོ་རྣམས་ཀྱིས་རྟག་ཏུ་སྟེ། ཡང་དང་ཡང་དུ་ཤེས་པར་བྱའི་བརྗེད་པར་མི་བྱའོ། །དམ་ཚིག་འདི་རྣམས་ནི་བྱ་བ་དང་སྤྱོད་པ་དང་རྣལ་འབྱོར་དང་རྣལ་འབྱོར་བླ་མ་དང་།  རྣལ་འབྱོར་མའི་རྒྱུད་རྣམས་ཐམས་ཅད་ཀྱི་ཐུན་མོང་བ་སྟེ་བྱ་བ་འདྲ་
བར་སྦྱོར་བས་བཅོམ་པར་མི་བྱ་བ་སྟེ་གཞོམ་པར་ནི་བྱ་སྟེ། རྒྱུད་སྡེ་འོག་མ་དེ་དང་དེ་རྣམས་ལ་རྒྱུད་སྡེ་གོང་མ་ལྟར་གྱི་འཚང་རྒྱ་བའི་རྒྱུ་མེད་པར་ཏེ་མེད་པའི་ཕྱིར་རོ་ཞེས་ལྭ་བ་པ་དང་ལྷ་སྦས་ཀྱིས་བཤད་དོ། །ཀོང་ཀ་ན་པ་ནི་དམ་ཚིག་འདི་
རྣམས་ནི་རྣལ་འབྱོར་ཆེན་པོའི་རྒྱུད་ཐམས་ཅད་ཀྱི་ཐུན་མོང་བ་སྟེ་སྤྱི་ཡིན་པས་གསང་བ་སྟེ། རྒྱུད་གཞན་ཤེས་པས་ཀྱང་དགོངས་པ་འདི་རྟོགས་པར་མི་འགྱུར་རོ། །དགོངས་པ་མི་རྟོགས་པས་ན་རྒྱུ་སྟེ་ཡང་དག་པའི་གཏན་ཚིགས་
མེད་པར་ནི། ཚད་མ་གཞན་གྱིས་གཞོམ་པར་ཏེ་སུན་དབྱུང་བར་མི་བྱའོ། །དེ་ལྟར་ན་ཇི་ལྟར་བྱ་ཞེ་ན། རྒྱུད་ལ་ཡིད་ཆེས་པའི་དད་པ་ཉིད་ཀྱིས་བླང་བར་བྱ་ཡི་མིག་གིས་གཟུགས་ལ་བལྟ་བ་དང༌། ལག་པས་རེག་བྱ་ལ་རེག་
པ་ལྟ་བུར་བྱར་ཡོད་པ་མ་ཡིན་ནོ། །གསང་བའི་དམ་ཚིག་འདི་ནི་སྣོད་མིན་ལ་མིང་ཙམ་ཡང་མི་བསྟན་ཅིང༌།           རབ་ཏུ་འབད་དེ་སྦ་བར་བྱ་བ་སྣོད་ལྡན་ལ་བཤད་པར་བྱའོ། །བཞི་པ་ནི། བློ་དང་ལྡན་པ་སྟེ་སྒྲུབ་

པ་པོས་མཐེའུ་ཆུང་སྟེ་ཕོ་ཉ་མོའི་པད་མའི་རྩ་བྱ་རོག་གདོང་ཞེས་པ་བསྐྱོད་པ་སྟེ་བསྐུལ་བར་བྱའོ། །ཅིའི་དོན་དུ་ཞེ་ན། ཕོ་ཉ་མོ་ལ་ཡང་དག་པར་གནས་པའི་མྱོས་བྱེད་འཛག་པའི་དོན་དུའོ། །སྐུལ་བྱེད་ནི་སྲིན་ལག་དང་གུང་མོའི་རྩེ་མོ་ཁ་སྦྱར་བས་བསྐྱོད་
ཅེས་ཟེར་རོ། །ཀོང་ཀ་ན་པ་ནི་མཐེའུ་ཆུང་བསྐྱོད་པ་ལྷ་མོའི་མཆོད་པའི་དུས་སུ།   ལྷའི་རྣལ་འབྱོར་དང་ལྡན་པར་བྱ་བའམ་སྔགས་དང་ཕྱག་རྒྱ་ལེགས་པར་བསླབས་པ་མ་རྙེད་ན། ཕྱག་རྒྱ་གཞན་ལྷའི་རང་བཞིན་དུ་བྱས་ལ་མཆོད་དོ། །ཕོ་ཉ་མོ་རྣམས་
ཡང་དག་གནས་པ་ནི་དེའི་དུས་སུ་རྣལ་འབྱོར་པ་ལ་ཕོ་ཉ་མོ་ཐམས་ཅད་དགའ་བར་འགྱུར་རོ་ཞེས་འཆད་དོ། །མཐེའུ་ཆུང་ནི་བྱིན་གྱིས་བརླབས་པའི་པདྨའི་ལྟེ་བ་ཡིན་ལ། དེ་བསྐྱོད་པར་བྱ་ཞེས་དཀའ་རྒྱལ་བཞེད་དོ། །ཡང་མཐེའུ་ཆུང་ནི་ལོ་གྲངས་
བཅུ་གཅིག་གི་ཚིགས་དང་ལྡན་པ་སྟེ། དེ་གཟུང་ལ་དེ་དང་རོལ་བའི་བདུད་རྩི་ལྕེས་བླངས་ཏེ་འཐུངས་ན། བཅུད་ཀྱི་ལེན་འགྲུབ་པར་བྱེད་པས་བདེ་བ་ཆེན་པོ་སྐྱེ་བའི་རྒྱུ་ཡིན་ནོ་ཞེས་ལྭ་བ་པ་གསུང་ངོ༌། །ལྔ་པ་ནི། སྒྲུབ་པ་པོ་ཡོན་ཏན་དང་ལྡན་པའི་མི་ནི་
རྣམ་པ་གསུམ་དུ་གནས་ཏེ། དག་པ་དང་མ་དག་པ་དང་དེ་གཉིས་འདྲེས་པའོ། །དང་པོ་ནི་རྣམ་དག་ཅེས་བྱ་བ་ནུས་པ་ལེགས་པར་སྐྱེས་པའོ། །གཉིས་པ་ནི་མཉེས་བྱེད་ཅེས་བྱ་བ་ནུས་པ་མ་སྐྱེས་པའོ། །གསུམ་པ་ནི་གསལ་བྱེད་ཅེས་བྱ་བ་བར་མ་སྟེ་ནུས་
པ་ཅུང་ཟད་སྐྱེས་ཤིང༌། བསྟན་བཅོས་ཀྱི་དོན་རིག་པའོ། །ཡང་ན་མཉེས་བྱེད་ཅེས་པ་སྔགས་དང་རྣལ་འབྱོར་ལ་གོམས་ཤིང་མཉེས་པར་བྱེད་པའོ། །ཡོན་ཏན་དང་ལྡན་པའི་མི་བསྟན་བཅོས་ཀྱི་དོན་རིག་པ་ནི་གསལ་བྱེད་དེ། སྒྲོན་མ་དང་འདྲ་བས་

སེམས་ཅན་གྱི་དོན་གྱི་བྱ་བ་ནུས་པའོ། །ཞེས་ཀོང་ཀ་ན་པའི་དགོངས་པ་དཔའ་བོ་རྡོ་རྗེས་བཤད་པ་ལྟར་རོ། །དྲུག་པ་ནི། དཔལ་ཧེ་རུ་ཀ་མངོན་པར་བརྗོད་པ་བསྡུས་པའི་རྒྱུད་ལས། སློབ་མ་ཡོངས་སུ་བརྟག་པ་སྟེ་སློབ་མ་མཆོག་དམན་གྱི་
མཚན་ཉིད་དང༌། སྡོམ་པ་སྟེ་དམ་ཚིག་བརྒྱད་ཀྱི་ཆོ་གའི་ལེའུ་སྟེ་ཉི་ཤུ་རྩ་དྲུག་པའོ། །འཁོར་ལོ་སྡོམ་པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་བཤད་པ་སྦས་པའི་དོན་ཀུན་གསལ་བ་ལས། ལེའུ་ཉི་ཤུ་རྩ་དྲུག་པའི་བཤད་པའོ།།   ༈    །།ལྔ་
པ་སྤྲོས་བཅས་ཀྱི་སྤྱོད་པ་རྒྱས་པར་བཤད་པ་ལ་གཉིས། སྤྱོད་པ་སྤྱིའི་རྣམ་པར་བཞག་པ་དང༌། སྤྲོས་བཅས་ཀྱི་སྤྱོད་པ་ལེའུ་གསུམ་གྱིས་བསྟན་པའོ། །དང་པོ་ནི། སྤྱིར་སྤྱོད་པ་བྱེད་པ་ལ་སྐབས་གཉིས་ཏེ། ཐུན་མོང་གི་དངོས་གྲུབ་འགྲུབ་པ་ལ་
བོགས་འབྱིན་པ་བསྐྱེད་རིམ་པའི་སྤྱོད་པ་དང༌། མཆོག་གི་དངོས་གྲུབ་མྱུར་དུ་འགྲུབ་པ་ལ་བོགས་འབྱིན་པའི་རྫོགས་རིམ་པའི་སྤྱོད་པའོ། །བསྐྱེད་རིམ་པའི་སྤྱོད་པ་ནི། ལྷའི་རྣལ་འབྱོར་ཤིན་ཏུ་བརྟན་པ་ལ་སོགས་པའི་སྐབས་ནས་བྱེད་ལ། རྫོགས་རིམ་
པའི་སྤྱོད་པ་བྱེད་པའི་སྐབས་གསུམ་ནི་གཞན་དུ་རྒྱས་པར་བཤད་ཟིན་ཏོ། །རྒྱུད་འདིའི་སྐོར་ནས་ནི་ཀུན་སྤྱོད་ལས། དང་པོར་མཉམ་གཞག་རྣལ་འབྱོར་པས། །འབད་དེ་ནུས་པ་བསྐྱེད་པར་བྱ། །ནུས་པ་སྐྱེད་པའི་རྗེས་ཐོགས་ལ། །ཡིད་ལ་འདོད་
པའི་བརྟུལ་ཞུགས་སྤྱོད། །སེམས་ཅན་རྗེས་སུ་གཟུང་བའི་རྒྱུར། །དཔའ་བོ་ཆེན་པོ་རྒྱུ་བར་བྱ། ཞེས་གསུངས་ལ་སྡོམ་འབྱུང་དང་ཁ་སྦྱོར་ལས་ཀྱང་དྲོད་ཐོབ་ནས་སྤྱོད་པ་བྱ་བར་བཤད་དེ། ཉེར་དགུ་པར། ཇི་སྲིད་དྲོ་བའི་བྱ་བ་དག །མངོན་པར་

བརྩོན་པས་རྟོགས་པར་བྱ། ཞེས་གསུངས་པ་འཆད་པའོ། །དྲོད་ཐོབ་པ་ནི་སྦྱོར་ལམ་བཞིའི་ཡ་གྱལ་གྱི་དྲོད་ལ་ལྭ་བ་པས་བཤད་ལ། མན་སྙེ་ལས། དྲོད་ནི་རྣལ་འབྱོར་གྱི་མཐུ་སྟེ་གང་ལས་འདི་རྣལ་འབྱོར་ལ་དགའ་བས་རབ་ཏུ་མགུ་བར་འགྱུར་བ་དང༌། གླགས་
ཚོལ་བ་རྣམས་ཀྱིས་ཀྱང་འདི་ལ་མི་བཟོད་པ་དང༌། ཚར་གཅོད་པ་དང་རྗེས་སུ་འཛིན་པར་ནུས་པར་འདི་རྣམས་འགྱུར་བ་དང༌། གྲང་བ་དང་རླུང་ལ་སོགས་པ་རྣམས་ཀྱིས་ཟིལ་གྱིས་མི་ནོན་པའོ། །ཞེས་ནུས་པ་ཁྱད་པར་ཅན་ཐོབ་པ་ལ་འཆད་དོ། །སྤྱོད་པ་ནི་གསུམ་
སྟེ་སྤྲོས་བཅས་དང༌། སྤྲོས་མེད་དང༌། ཤིན་ཏུ་སྤྲོས་མེད་ཀྱི་སྤྱོད་པའོ། །འདི་གསུམ་གྱི་མཚན་ཉིད་གཞུང་གཞན་དུ་མི་གསལ་ལ། སྤྱོད་བསྡུས་ནས་རྒྱས་པར་བཤད་དོ། །མན་སྙེ་ལས་སྤྱོད་བསྡུས་ལ་བརྟེན་ནས་འདིའི་སྤྱོད་པ་གསུམ་འཆད་པ་ནི་ལེགས་
པས། སྤྲོས་བཅས་ནི་དཀྱིལ་འཁོར་གྱི་ལྷ་གྲངས་དང་མཉམ་པའི་རྣལ་འབྱོར་པ་ཕོ་མོ་ལྷ་རང་རང་གི་ཆས་སུ་ཞུགས་པ་འདུས་ནས། སྒྲུབ་ཐབས་བསྒོམས་པའི་མཐར་ལག་པའི་ཕྱག་རྒྱ་དང༌། དེའི་ལན་དང་། གླུ་དང་དེའི་ལན་དང༌། གར་དང་དེའི་ལན་གྱི་
སྤྲོས་པ་རྒྱས་པ་དང་བཅས་པས་འདོད་ཡོན་ལ་སྤྱོད་པའོ། །སྤྲོས་མེད་ནི་ལག་པའི་ཕྱག་རྒྱ་ལ་སོགས་པའི་སྤྲོས་པ་རྒྱ་ཆེན་པོ་རྣམས་བཞག་ནས། འདོད་ཡོན་ལ་སྤྱོད་པ་ཡིན་ཏེ། དེ་ལ་ནི་རྣལ་འབྱོར་ཕོ་མོ་ལྷ་གྲངས་དང་མཉམ་པ་རྒྱས་པ་དང༌། ཕྱག་
རྒྱ་མ་ལྔའམ་བཞི་དང་ལྷན་ཅིག་བྱེད་པ་འབྲིང་དང༌། གཅིག་དང་ལྷན་ཅིག་བྱེད་པ་བསྡུས་པ་སྟེ་གསུམ་བཤད་དོ། །དེ་གཉིས་ནི་ལས་རྒྱ་བརྟེན་ནས་སྤྱོད་པ་བྱེད་པའོ། །ཤིན་ཏུ་སྤྲོས་མེད་ནི་ཕྱིའི་སྤྲོས་པ་ཀུན་བཞག་ནས་ཡེ་ཤེས་ཀྱི་ཕྱག་རྒྱ་ཙམ་ལ་

བརྟེན་ནས་ཕྱག་རྒྱ་ཆེན་པོ་སྒོམ་པར་བྱེད་པ་སྟེ། འདི་ལ་བྷུ་སུ་ཀུའི་སྤྱོད་པ་ཞེས་ཀྱང་ཟེར་རོ། །ཡི་གེ་དང་པོ་ལ་བྷུཉྫ་ན་ཞེས་ཡི་གེ་བསྣན་པའི་ངེས་ཚིག་གིས་བཤད་ན་ཟས་ཟ་བ་དང༌། སུ་ཏ་ན་ཞེས་སྦྱར་ཏེ་བཤད་ན་གཉིད་ལོག་པ་དང༌། ཀུ་
ཊི་ས་ར་ཞེས་སྦྱར་ཏེ་བཤད་ན་བཤང་གཅིའི་ཕྱིར་འགྲོ་བའི་འཆག་པ་སྟེ། འདུ་ཤེས་དེ་གསུམ་ཙམ་མ་གཏོགས་པ་འདུ་འཛི་སྤོང་ཞིང༌། ལུས་དང་ཚོར་བ་དང་ཡུལ་དང་དབང་པོ་གང་ལ་ཡང་མི་སེམས་པར། གཉིད་དང་འོད་གསལ་བསྲེས་པ་ཉིད་སྐྱོང་བར་
བྱེད་པའོ། །ཁ་ཅིག་བྷུ་ཀྟཱ་ཞེས་སྦྱར་ན་ཟ་བ་དང་ཞེས་འཆད་དོ། །སྤྱོད་པ་བྱེད་པ་འདི་ལ་ཤ་ཟ་བཞིན་དུ་འཁྱམས་ཏེ་སྤྱོད་པ་བྱེད་པ་དང༌། ཁྱིམ་སྤོང་མི་ནུས་ན་རང་གི་ཁྱིམ་དུ་སྤྱོད་པ་བྱེད་པ་གཉིས་གསང་བ་གྲུབ་པ་ལས་གསུངས་ལ། སྡོམ་འབྱུང་ལས་
ཀྱང་འདབ་མ་བསྐྱོད་པ་བཞིན་དུ་འཁྱམ་པ་དང༌། དུར་ཁྲོད་དང་ཤིང་གཅིག་ལ་སོགས་པར་བྱེད་པ་དང༌། རང་གི་ཁྱིམ་ལ་སོགས་པར་བྱེད་པ་གསུམ་གྱི་ནང་ནས། གང་འདོད་པ་ཅིག་བྱ་བར་གསུངས་པས། གནས་མང་པོར་རྒྱུ་བ་ཅིག་ངེས་པར་དགོས་པ་མིན་ནོ། །
ཁ་སྦྱོར་ལས་ཕྱོགས་ལས་རྣམ་རྒྱལ་གྱི་སྤྱོད་པ་དང༌། ཀུན་དྷར་རམ་ཨ་བ་དྷཱུ་ཏཱིའི་སྤྱོད་པ་དང༌། སྨྱོན་པའི་བརྟུལ་ཞུགས་ཀྱི་སྤྱོད་པ་ཞེས་གསུངས་པ་ཡང་སྤྱོད་པ་གསུམ་གྱི་ནང་དུ་འདུ་བ་ཡིན་གྱི་ལོགས་པ་མིན་ནོ། །བཤད་པ་ལྷག་མ་ནི་གཞན་དུ་རྒྱས་
པར་བཤད་ཟིན་པས་མ་སྤྲོས་སོ། །ལེའུ་གསུམ་གྱིས་སྤྲོས་བཅས་དང༌། སོ་བརྒྱད་པས་སྤྱོད་པ་གཞན་གཉིས་སྟོན་ཚུལ་ནི་གཞུང་གི་སྐབས་སུ་བཤད་པར་བྱའོ། །གཉིས་པ་ལ་གསུམ། བརྟུལ་ཞུགས་ཀྱི་སྤྱོད་པ་མཆོད་གཏོར་དང་བཅས་པ་དང༌། ནང་

གི་སྦྱིན་སྲེག་རིགས་གཅིག་དང་ལྡན་པའི་ཆོ་ག །ཕོ་ཉའི་མཚན་ཉིད་དང་དྲོད་དམ་ནུས་པ་ཐོབ་པའི་གནས་སྐབས་ཀྱི་ཆོ་གའོ། །དང་པོ་ལ་གསུམ། བཤད་པར་དམ་བཅའ་བ། བཤད་པ་དངོས། ལེའུ་ཡི་མཚན་བསྟན་པའོ། །དང་པོ་ནི། ཉེར་དྲུག་པའི་རྗེས་དེ་ནས་
བཤད་པར་བྱའོ་ཞེས་སྦྱར་རོ། །གང་ན་དཔའ་བོ་སྟེ་རྣལ་འབྱོར་པའི་ཕྱག་རྒྱ་རིགས་ཀུན་ལ་སྤྱོད་པའི་ཆས་འཇུག་རུས་རྒྱན་ལ་སོགས་པའི་བརྟུལ་ཞུགས་སོ། །དཔའ་བོ་དེ་ཇི་འདྲ་ཞིག་ཅེ་ན། རྣལ་འབྱོར་མ་ཀུན་གྱི་སྒྲུབ་པ་པོའོ། །གཉིས་པ་ལ་གཉིས། སྤྱོད་
པ་དང་བརྟུལ་ཞུགས་ལ་སྤྱད་ཚུལ། གཏོར་མའི་ཆོ་གའོ། །དང་པོ་ལ་གསུམ། ཕོ་ཉ་བཙལ་ནས་དེ་ལ་སྤྱོད་པའི་ཚུལ། ཆོ་ག་དང་བརྟུལ་ཞུགས་ཇི་ལྟ་བུས་སྤྱོད་པ་བྱ་བ། གཙང་སྦྲའི་མཚན་པ་ཕན་ཡོན་དང་བཅས་པའོ། །དང་པོ་ནི། རྣལ་འབྱོར་མ་རྣམས་
སྒྲུབ་པའི་ཚུལ་ཇི་ལྟར་ཡིན་ཞེ་ན། རྣལ་འབྱོར་མ་རྣམས་ཀྱི་སྔར་བཤད་པའི་མཚན་ཉིད་ཀྱི་དབྱེ་བ་སྟེ་ཁྱད་པར་རྣམས་ཤེས་པར་བྱས་ནས། རྣལ་འབྱོར་མ་རྣམས་བསྒྲུབ་པོ། །དགོས་པ་གང་གི་དོན་དུ་ཞེ་ན། ཕོ་ཉ་ལ་བརྟེན་ནས་དངོས་གྲུབ་མྱུར་དུ་འཇུག་
པ་ཐོབ་པར་བྱ་བའི་དོན་དུའོ། །མྱུར་དུ་དངོས་གྲུབ་འཇུག་པར་འགྱུར། །ཞེས་འབྱུང་ངོ༌། །ཕོ་ཉ་ཚོལ་བའི་ཚུལ་ནི། རྣལ་འབྱོར་པ་དེ་སྐྱེ་བོ་ཚོགས་པའི་གྲོང་དང་གྲོང་དུ་སོང་ནས། དེ་ན་གནས་པའི་ཕོ་ཉའི་གཟུགས་ཏེ་ཁ་དོག་དང་དབྱིབས་ལ་སོགས་པ་
ཡིས་ནི་མཚོན་པ་སྟེ་ཤེས་པར་བྱའོ། །འོ་ན་ཕོ་ཉ་མོ་བསྟེན་པར་དཀའ་འམ་སླ་སྙམ་ན། ཕོ་ཉ་མོ་ནི་རལ་གྲིའི་སོ་དང་འདྲ་སྟེ། རལ་གྲིའི་སོ་ལ་བརྟེན་པ་ན་འཇིགས་ཤིང་ཡིད་མ་ཡེངས་པ་དགོས་པ་དེ་བཞིན་དུ་ཕོ་ཉ་མོ་དང་འགྲོགས་པ་ལེགས་ན་སྡིག་

པ་དག་པར་བྱེད་ཅིང༌། བསོད་ནམས་འཕེལ་པར་བྱེད་པས་སྒྲུབ་པ་པོས་ནི་དངོས་སྒྲུབ་འཐོབ་ལ། བསྟེན་པ་ཉེས་ན་ཕན་ཡོན་མི་འཐོབ་པར་མ་ཟད་ཉེས་དམིགས་ཤིན་ཏུ་ཆེ་སྟེ། ཧེ་རུ་ཀ་མངོན་འབྱུང་ལས། རྣལ་འབྱོར་མེད་པར་རྣལ་འབྱོར་
ཆོས། །ཕྱག་རྒྱ་ལ་ནི་བགྲོད་གྱུར་དང༌། ཡེ་ཤེས་མེད་པར་ཡེ་ཤེས་ཚུལ། །དམྱལ་བར་འགྲོ་བར་ཐེ་ཚོམ་མེད། ཅེས་གསུངས་ཏེ་ཡུལ་རྟེན་ཀུན་མཚན་ཉིད་མ་ཚང་བར་དེ་ལྟར་བྱེད་པ་ལ་ཉེས་དམིགས་ཤིན་ཏུ་ཆེ་བར་གསུངས་པ་རྣམས་ཤེས་དགོས་སོ། །
དེ་ལྟར་ཕོ་ཉ་ལ་བརྟེན་ནས་སྤྱོད་པ་བྱེད་པ་དེ་ནི། ངག་གི་བཟླས་བརྗོད་དང་བསྐྱེད་རིམ་གྱི་བསམ་གཏན་དང་ཕྱིའི་མཆོད་པ་མེད་པར་ཡང་མྱུར་བ་ཉིད་དུ་སྟེ་ཚེ་འདི་ཉིད་ལ་འགྲུབ་པར་འགྱུར་བས། སྒྲུབ་པ་པོས་ནང་གི་སྔགས་བཟླས་པ་དང༌། ཕྱག་
རྒྱ་ལ་བརྟེན་ནས་ནང་གི་མཆོད་པ་ཉིད་ལ་རབ་ཏུ་འཇུག་སྟེ། འདི་ལས་གཞན་པ་སྟེ་མཆོག་ཏུ་གྱུར་པའི་ལྷ་མཉེས་པའི་མཆོད་པ་མེད་དོ། །དེ་ལྟར་བསྟན་པ་ནི་ཕ་རྒྱུད་མ་རྒྱུད་ཀྱི་བསྟན་བཅོས་ཀྱི་ངེས་པ་སྟེ་མི་འགྱུར་བ་ཡིན་ནོ། །དེ་ལྟར་ཤེས་པ་ཡིས་ཕོ་
ཉ་ལ་བརྟེན་པའི་ལམ་ལ་དགའ་བ་རྣམས་ཀྱི་སྒྲུབ་པ་པོ་ནི་དངོས་གྲུབ་སྒྲུབ་པ་ལ་བརྩོན་པ་ཡིན་ནོ། །རིག་པའི་སྔགས་དང་ཕྱག་རྒྱར་ཡང་དག་པར་ལྡན་པའི་སྒྲུབ་པ་པོ་ཧེ་རུ་ཀའི་རྣལ་འབྱོར་ལ་ཤིན་ཏུ་མཉམ་པར་བཞག་པས། ཙཱ་རུ་
སྟེ་བདུད་རྩིའི་བཟའ་བཏུང་རྟག་ཏུ་སྟེ་ཉིན་རེ་ཞིང་ཕོ་ཉ་དང་ལྷན་ཅིག་ཏུ་བཟའ་ཞིང་བཏུང་བར་བྱ་བ་དང༌། མི་བསྐྱོད་པ་ལ་སོགས་པའི་རིགས་ཀྱི་བུད་མེད་རྣམས་ཀུན་ལ་སོ་སོར་མི་འབྱེད་པར་རིགས་གཅིག་ཏུ་བྱས་ཏེ་ལོངས་སྤྱོད་པར་

བྱེ་བ་དང༌། འདི་ནི་བཟའ་བར་བྱ་བ་དང་འདི་ནི་བཟའ་བར་བྱ་བ་མིན་པར་མི་བརྟག་པ་དང༌། དེ་བཞིན་དུ་བསྲུང་བྱ་དང་བགྲོད་བྱ་ཡིན་མིན་དུ་བརྟག་པར་མི་བྱའོ། །དེ་ཁོ་ན་ཉིད་དབྱེར་མེད་པ་དེ་ཡིས་ནི་སྟེ་རྒྱུ་མཚན་དེས་ན། ཕྱག་རྒྱའི་རིགས་སོ་སོར་
བྱེད་པ་དང༌། བཟའ་བྱ་ཡིན་མིན་སོགས་དེ་ཁོ་ནར་དབྱེར་མེད་ལ། དེ་ལྟར་དུ་རྟོགས་པའི་རྣལ་འབྱོར་པ་ཆེན་པོས་ཀྱང་དེ་དང་མཐུན་པར་བྱེད་པའོ། །ཕོ་ཉ་མོ་གཉིས་ནི་ཞེས་སོགས་ལ་ཀོང་ཀ་ན་པ་ནི། འཇིག་རྟེན་པ་དང་འཇིག་རྟེན་ལས་འདས་པའི་
དངོས་གྲུབ་གཉིས་ཕོ་ཉ་མོ་ལ་བརྟེན་ནས་སྒྲུབ་པའི་དངོས་གྲུབ་སྒྲུབ་པའི་ཆོ་ག་ལ་སྤྱོད་པའི་ཚེ་ནི། ཕོ་ཉ་ལ་སྤྱོད་པའི་དཔལ་ཧེ་རུ་ཀའི་རྣལ་འབྱོར་གཅིག་པུ་ཁོ་ན་མཆོག་ཏུ་གྱུར་པ་ཡིན་ནོ། །ཡང་ན་དེའི་ཚེ་ཕོ་ཉ་མོ་རྣལ་འབྱོར་མ་རབ་ཏུ་བསྐུལ་བས་
དངོས་གྲུབ་སྒྲུབ་པ་སྟེ་འགྲུབ་པ་དང་ཉེ་བར་འགྱུར་བས་རྣལ་འབྱོར་དེ་མཆོག་ཡིན་ནོ། །ཞེས་བཞེད་དེ་ལང་ཀ་དང་དཔའ་བོ་ཡང་དེའི་རྗེས་སུ་འབྲང་སྟེ། ཕོ་ཉ་མོ་ཡི་སྒྲུབ་པ་གཉིས་ཞེས་པ་དང་མཐུན་ནོ། །རང་དགའ་ཉིད་དང་ཞེས་པ་ནི་
སྒྲུབ་པ་པོ་རང་གང་ལ་དགའ་བའི་ཕོ་ཉ་དང་ལྷན་ཅིག་ཏུ་སྒྲུབ་པའོ། །བླ་མ་དམ་པ་གཅིག་ནས་གཅིག་ཏུ་བརྒྱུད་པའི་རིམ་གྱིས་འཐོབ་པའི་དབང་བསྐུར་བས། གང་གི་ཚེ་སྔགས་དང་ལེགས་པར་ལྡན་པར་གྱུར་པ་དེ་ཡི་ཚེ། བསྟེན་པར་
བྱ་བའི་ཕོ་ཉ་རྣམས་སུ་ཡང་དག་པར་བཤད་དོ། །དེ་འདྲ་བའི་ཕྱིའི་རྣལ་འབྱོར་མ་དང་ཡང་དག་པར་སྦྱོར་བའི་ངང་ཚུལ་ཅན་དུ་གྱུར་པའི་ཚེ། ལྷན་ཅིག་སྐྱེས་པའི་ཡེ་ཤེས་ལེགས་པར་རམ་ཡང་དག་པར་རྫོགས་པར་འགྱུར་རོ།

 དེ་ནི་བཅོམ་ལྡན་འདས་ཀྱི་ཡེ་ཤེས་ཀྱི་རྒྱུ་དང་བྱེད་པ་ཡིན་ཏེ། དཔལ་ཧེ་རུ་ཀ་ནི་དེ་ལས་སྐྱེས་པ་ཡིན་པའི་ཕྱིར་རོ། །ཞེས་འགྲེལ་པ་རྣམས་ལས་འཆད་དོ། །ལྭ་བ་པས་ནི། དེ་ཉིད་དབྱེར་མེད་དུ་རྟོགས་པ་དེ་ཡིས་ནི། དབང་
བསྐུར་བའི་དོན་དུ་རྒྱན་ཐམས་ཅད་ཡོངས་སུ་རྫོགས་པའི་ཕོ་ཉ་མོ་གཉིས་བསྒྲུབ་པར་བྱ་སྟེ། གཅིག་ནི་གསང་དབང་སྤྱིན་པའི་དོན་དང༌། གཉིས་པ་ནི་ཤེས་རབ་ཡེ་ཤེས་ཀྱི་དོན་དུའོ། །དེ་གཉིས་ལ་བརྟེན་ནས་དབང་བསྐུར་ཏེ་སྤྱོད་པ་བྱེད་པའི་རྗེས་
སུ་གནང་བ་བྱིན་པ་དེ་ལ། དེའི་རྗེས་སུ་བླ་མས་ཕོ་ཉ་གཅིག་བྱིན་ཏེ་སྤྱོད་པ་བྱེད་པའི་སློབ་མ་བདག་གཉིད་ཆེན་པོས། ཧེ་རུ་ཀའི་ཆས་སུ་ཞུགས་པའི་བརྟུལ་ཞུགས་ཀྱི་གཟུགས་ཀྱིས་ཕྱག་རྒྱ་ཆེན་པོའི་དངོས་གྲུབ་ཀྱི་ཆོ་གའི་དོན་དུ་ཕོ་ཉ་ལ་བརྟེན་ནས་བསྒྲུབ་
པར་བྱའོ། །དེ་ལྟར་བླ་མའི་མན་ངག་གི་རིམ་པས་དབང་ཐོབ་པ་ནི། རྣལ་འབྱོར་མ་རྣམས་ཀྱིས་གསུངས་པའི་ཡེ་ཤེས་ཡང་དག་པར་རྫོགས་པའི་ལུས་སུ་སྐྱེ་བ་སྟེ། སངས་རྒྱས་ཐམས་ཅད་ཀྱིས་ཕྱག་བྱ་བར་འོས་པའོ། །ཞེས་འཆད་དེ། ཕོ་ཉ་
གཉིས་ཞེས་སོགས་ཀྱི་རྐང་པ་གསུམ་འོག་གི་དབང་བསྐུར་བ་དང་སྦྱར་ནས་འཆད་པའོ། །བླ་མ་སྔ་མ་རྣམས་ཕོ་ཉ་གཉིས་ཞིང་སྐྱེས་དང་ལྷན་སྐྱེས་དང༌། ཕོ་ཉ་གཅིག་པུ་ཞེས་པ་སྔགས་སྐྱེས་ལ་འཆད་དོ། །གཉིས་པ་ལ་གཉིས། ཆོ་ག་ཇི་
ལྟ་བུས་སྤྱོད་པ་བྱ་བ་དང༌། བརྟུལ་ཞུགས་ཇི་ལྟ་བུས་སྤྱོད་པ་བྱ་བའོ། །དང་པོ་ནི། སྤྱོད་པ་བྱེད་པའི་རྣལ་འབྱོར་པས་ཐོ་རངས་སྔ་བར་འོད་གསལ་གྱི་ངང་ནས་ལངས་ཏེ། ཐུགས་རྡོ་རྗེའི་བདག་ཉིད་ཀྱི་སེམས་ཐབས་ཤེས་ཀྱི་སྦྱོར་བ་དང་

ལྡན་པས་དཀྱིལ་འཁོར་གྱི་འཁོར་ལོ་བསྒོམ་པར་བྱའོ། །ལུས་ལ་དཔའ་བོ་དྲུག་ལ་སོགས་པའི་གོ་ཆས་གོ་བསྐོན་པ་ལ་སོགས་པ་ཐམས་ཅད་བྱས་ནས་ནི། ལུས་ཐམས་ཅད་ལ་གནས་པར་ཀུན་ཏུ་སྤྱད་པ་སྟེ་གོ་ཆས་གཡོག་པར་བྱའོ། ཞེས་འཆད་དེ། ལུས་ལ་
ཤིན་ཏུ་གོ་ཆ་ནི། །ལུས་ལ་གནས་པར་ཀུན་ཏུ་སྤྱད། ཅེས་འདོན་ནོ། །ལྭ་བ་པས། ཉིང་ལག་གི་ནི་བསྟན་བཅོས་རྣམས། །ལུས་ལ་གནས་པར་ཀུན་ཏུ་སྤྱད། ཅེས་ཡན་ལག་ལས་འདས་པ་ཉིང་ལག་ཏུ་བྱས། ཤསྟ་ཎི་ཞེས་པ་མཚོན་ཆ་དང༌། བསྟན་
བཅོས་གཉིས་ལ་འཇུག་པ་བསྟན་བཅོས་སུ་མཛད་ནས། ལུས་ལ་གནས་པའི་ཉིང་ལག་སྟེ་ལུས་ཀྱི་ཆ་ཤས་བྱང་སེམས་དཀར་པོ་སོགས་ཀྱི་བདུད་རྩི་ལྔ་ལ་ཀུན་ཏུ་སྤྱད་པ་ནི། བགེགས་ཐམས་ཅད་བཟློག་པ་དང༌། ཚོགས་གཉིས་འཕེལ་བའི་ཕྱིར་དུའོ། །
བསྟན་བཅོས་ནི་རྣལ་འབྱོར་གྱི་རིམ་པ་སྟོན་པའི་བསྟན་བཅོས་ཀྱིས་ཉེ་བར་མཚོན་ཞིང་བསྟན་པ་ཡིན་ལ། དེ་ཀུན་ལ་སྤྱོད་པ་ནི་ཀུན་སྤྱད་དེ། དེས་ལུས་དག་པར་བྱེད་པ་ནི། ལུས་ལ་ལྷ་བཅུ་བདུན་སོགས་འགོད་པ་དང་ལུས་དཀྱིལ་སྒོམ་པ་ལ་
བཤད་དོ། །སྔར་བཤད་པ་དེ་ལྟར་རྟག་ཏུ་བསྲུང་བ་བྱས་པའི་སྔགས་པས་སྔགས་ནི་བརྗོད་པ་སྟེ་བཟླས་པར་བྱའོ། །སྔགས་བརྗོད་པ་སྟེ་བཟླས་ནས་སུ་རྣལ་འབྱོར་ནི་བདེ་ཆེན་གྱི་ཏིང་ངེ་འཛིན་ནོ། །དེ་སྐྱེ་བའི་གནས་ནི་བུད་མེད་རྣམས་སོ། །དེ་ལ་ངེས་
པར་བསྟན་པ་ནི་གོ་ཆ་བྱེད་ཚུལ་བསྟན་ནས་གོ་བསྐོན་པ་ངེས་པར་བྱའོ། །སྔར་བཤད་པའི་མཚོན་ཆ་སྟེ་གོ་ཆ་རྣམས་བགོ་བ་ལ་འགོམ་པ་སྟེ་འདའ་བར་མི་བྱ་བའམ་དམ་ཚིག་རྣམས་བསྐྱང་བར་བྱའོ། །དམ་ཚིག་གཅིག་པ་ཅན་བདེ་མཆོག་ལ་

སོགས་པའི་རྣལ་འབྱོར་པ་རྣམས་ལ་ཁྲོ་བ་དང་སྨད་པར་མི་བྱ་སྟེ། འཁོར་ལོ་སྡོམ་པར་དབང་བསྐུར་བའི་བླ་མ་དང་སློབ་མ་དང་ཕོ་ཉ་ལ་ཞེ་སྡང་བསྐྱེད་ན། བྱང་ཆུབ་ཏུ་སེམས་བསྐྱེད་ནས་བསྐལ་པ་བྱེ་བར་བསོད་ནམས་ཀྱི་
ཚོགས་བསགས་པ་ཡང་སྐད་ཅིག་ལ་འཇོམས་པས། དེ་ལྟ་བུ་ལ་སྡང་བ་སྡོམ་པར་མངོན་པར་བརྩོན་པ་ལས་འདའ་བར་མི་བྱའོ། །ཞེས་ལྭ་བ་པ་དང་ལྷ་སྦས་ཀྱིས་བཤད་དོ། །དམ་ཚིག་ཅན་མ་དེ་རྣམས་དང་ལྷན་ཅིག་ཕྱག་རྒྱ་ཆེན་པོའི་
ཐབས་སུ་བདེ་བ་བསྐྱེད་པར་བྱའོ། །གྲོལ་བའི་དོན་ནི་བདག་གི་ལུས་གནས་པར་བྱ་བ་དང༌། ལུས་དེའི་དོན་དུ་བདུད་རྩི་རྣམ་པ་ལྔ་བསྟེན་པར་བྱ་བར་ལྷ་སྦས་ཀྱིས་བཤད་དེ། དེ་དོན་དུ་ཞེས་འདོན་ནོ། །འགྲེལ་པ་གསུམ་ལས་བདག་གི་དོན་
དུ་ཐུན་བཞི་བྱ་ཞེས་འབྱུང་སྟེ་སླའོ། །བསྲུང་བ་དང་བཟའ་བའི་དམ་ཚིག་ལ་སྤྱོད་པ་ཉིད་དུ་བྱའོ། །རྣམ་འཁྲུལ་ཞེས་པ་ལ། དེས་འཁོར་ཅི་དགར་གྲོལ་བར་འགྱུར། ཞེས་འབྱུང་ཞིང་དེའི་དོན་ནི། གང་ངེས་པར་འདི་ལྟར་ཉིན་མཚན་དུ་འཁོར་
བའི་རྣལ་འབྱོར་པ་འཁྲུལ་བའི་བྱ་བ་ལས་གྲོལ་ཏེ། ཇི་ལྟར་དགའ་བར་ཏེ་འདོད་པ་བཞིན་དུ་ཐར་བར་འགྱུར་རོ་ཞེས་འཆད་དོ། །མཚན་མོ་ནི་རྟག་པར་ཏེ་རྒྱུན་དུ་གོས་མེད་ཅིང་སྐྲ་གྲོལ་བའི་གཅེར་བུར་བྱས་ནས་རང་སྐུ་མདོག་གནག་པའི་ཧེ་
རུ་ཀ་དང༌། རིག་མ་ཁ་དོག་དམར་པའི་རྡོ་རྗེ་ཕག་མོར་བྱས་ཏེ་ཕྱག་རྒྱ་མོ་མཆོད་པར་བྱའོ། །གཉིས་པ་ནི། དེ་ལ་མགུལ་རྒྱན་དང་ལག་པའི་གདུ་བུ་དང༌། དཔུང་རྒྱན་དང་རྣ་ཆ་དང་ཚངས་པའི་སྐུད་པ་དང༌། མགོ་བོ་རློན་པའི་ཕྲེང་བས་མགུལ་

པ་ལ་བརྒྱན་པ་དང༌། རྐུན་མ་བསད་པའི་སྐྲ་ལས་བྱས་པའི་སྐ་རགས་སྐོར་གཉིས་པ་དང༌། རྐང་གདུབ་སིལ་སིལ་གྱི་སྒྲ་སྒྲོགས་པའི་གཡེར་ཁས་སྤྲས་པ་དང༌། རལ་པ་གྱེན་དུ་བརྫེས་པའི་ཅོད་པན་དཔའ་བོའི་དར་དཔྱངས་བཅིངས་པ་དང༌། བཅོས་མའི་
སྐྲ་དང་སྐྲ་དངོས་ལ་སོགས་པས་བརྒྱན་ཞིང༌། རྡོ་རྗེས་མཚན་པའི་ཐོད་པ་ཁ་ཊྭཱཾ་ག་དང་བཅས་པ་དང༌། ཌཱ་མ་རུ་བརྡུང་ཞིང་ངག་ཏུ་ཧཱུཾ་གྱི་སྒྲ་སྒྲོགས་པ་ཞེས་པ་ནི་སྤྱོད་པ་བྱེད་མཁན་ལྷའི་ཆས་སུ་འཇུག་པའོ། །འདི་དག་གིས་སྤྲོས་བཅས་ཀྱི་སྤྱོད་པ་སྟོན་པ་
ནཱ་རོ་པའི་མན་ངག་དག་ཡིན་པས། ཧེ་རུ་ཀ་ལས་གཞན་པའི་ལྷའི་ཆས་སུ་འཇུག་པ་ཡང་སྟོན་པ་ནི། དཔའ་བོ་ཉེར་བཞིའི་ཆས་སུ་ཞུགས་པའི་རྣལ་འབྱོར་པ་དང༌། དཔའ་མོ་ཉེར་བཞིའི་ཆས་སུ་ཞུགས་པའི་རྣལ་འབྱོར་མ་ཐམས་ཅད་ནི། དཔའ་
བོ་དང་དཔའ་མོའི་གོ་ཆ་དང༌། གོ་ཆ་ཆེན་པོ་གསུམ་གྱིས་བརྒྱན་པ་སྟེ་བསྲུངས་པ་ཡིན་ནོ། །དེ་དག་གིས་ནི་མ་མོ་བཅུ་གཉིས་དང་གཙོ་མོའི་ཆས་སུ་ཞུགས་པའི་རྣལ་འབྱོར་མ་ཡང་ཤེས་པར་བྱ་སྟེ། ཞི་བའི་འདུས་པས་ལེགས་གནས་
པའི། ཞེས་སོགས་ཀྱི་སྐབས་སུ་ཡང་འཆད་པར་འགྱུར་རོ། །གནག་དང་དམར་བར་ཞེས་པའི་མཇུག་དང༌། སྲོག་ཆགས་ཡན་ལག་ཅེས་པའི་གོང་གི་བར་འདིར། མགུལ་རྒྱན་ཞེས་པ་ནས་བརྒྱན་པ་ཡིན། ཞེས་པའི་བར་རྣམས་འགྲེལ་
པ་གཞན་གྱི་འགྱུར་ལ་མེད་པ་མང་བར་སྣང་ནའང༌། མར་དོ་རྐྱང་པའི་འགྱུར་ལས་འབྱུང་བ་འདི། ལྭ་བ་པའི་འགྲེལ་བ་དང་ཡང་མཐུན་ཞིང༌། བྷ་བའི་འབྲེལ་པའི་འགྱུར་ལས་ཀྱང་དེ་བཞིན་དུ་འབྱུང་ལ། དཀའ་རྒྱལ་གྱི་འགྲེལ་པའི་

དགོངས་པ་ཡང་དེར་སྣང་ངོ༌། །གོ་ཆ་གསུམ་ཞེས་པ་དང༌། གོ་ཆ་གཉིས་ཞེས་པ་མི་འདྲ་བར་འབྱུང་ངོ༌། །བྷ་བས་གོ་ཆ་གསུམ་ནི་འཁོར་ལོ་གསུམ་གྱི་ལྷ་སྒོམ་པ་ལ་བཤད་དོ། །དཔའ་བོ་དཔའ་མོ་ཞེས་པའི་རྐང་པ་གཉིས་གཞན་
དུ་དྲངས་པའི་འགྱུར་ལ། དཔའ་བོ་ཀུན་དང་རྣལ་འབྱོར་མའི། གོ་ཆ། ཞེས་ཀྱང་འབྱུང་བ་ལྟར་ན་དཔའ་བོའི་གོ་ཆ་དང༌། དཔའ་མོའི་གོ་ཆ་གཉིས་ཀྱིས་བརྒྱན་པའི་དོན་ནོ། །སྲོག་ཆགས་ཀྱི་ཡན་ལག་སྟེ་ལུས་ལས་བྱུང་བའི་སྟག་ལྤགས་
དང༌གླང་ལྤགས་ཀྱི་སྨད་གཡོགས་དང་སྟོད་གཡོགས་ན་བཟར་གྱོན་ཞིང༌། ལྷན་སྐྱེས་ཀྱི་བདེ་བ་འདོད་ཅིང་དོན་དུ་གཉེར་བས་བདེ་བ་དེ་བསྐྱོད་པ་སྟེ་བསྐྱེད་པར་བྱ་སྟེ། ཀུན་སྤྱོད་ལས། བདེ་དོན་གཉེར་བས་བདེ་བ་བསྐྱེད། ཅེས་
གསུངས་པ་བཞིན་ནོ། །རིག་བྱེད་ཀྱི་གཞུང་ལས་དག་བྱེད་དུ་བཤད་པའི་མཆོད་ཕྱིར་ཐོགས་ཚངས་སྐུད་ནི་ཡོངས་སུ་སྤངས་ལ། ཤྲཱི་ཧེ་རུ་ཀར་གནས་པའི་རྣལ་འབྱོར་ནི་གཙང་སྦྲ་ཆེན་པོའོ། །དེའི་ཚེ་མགུལ་རྒྱན་ལ་སོགས་པའི་ཕྱག་
རྒྱའང་སྤོང་ངམ་ཞེ་ན། མགུལ་རྒྱན་ལ་སོགས་པའི་ཕྱག་རྒྱ་ལྔ་དང་ཡང་དག་པར་ལྡན་པ་ནི། དུས་ཀུན་ཏུ་ནི་རྣམ་པར་གནས་པ་སྟེ་ཡང་དག་པར་སྤྱད་དོ། །ཞེས་འཆད་དོ། །མཆོད་ཕྱིར་ཐོགས་ཀྱང་གཞན་ནས་འབྱུང་བ་ལྟར་གྱི་
ཚངས་སྐུད་སྤོང་གི་གཏན་སྤོང་བ་མིན་ནོ། །སྒྲུབ་པ་པོ་ནས་ཐལ་བ་དང་ཞེས་པའི་བར་ནི་འགྲེལ་པ་གང་ལའང་མེད་ཅིང་ཐལ་བ་མ་གཏོགས་པ་སྔར་བཤད་ཟིན་པས་མི་དགོས་སོ། །སྤྱོད་པ་ལ་སྤྱོད་པ་དེ་ཡང་མཚན་མོ་རྟག་པར་གསལ་

བར་བྱ་ཞིང༌། ཉིན་པར་ནི་གསང་བ་ཉིད་དུ་བྱ་སྟེ། དེ་ཡང་སྙོམས་འཇུག་གི་བྱ་བས་བསྐྱེད་པའི་ལྷན་སྐྱེས་ཀྱི་ཡེ་ཤེས་ནི་ཤིན་ཏུ་སྦས་ཏེ་བསྟན་ལ། སྤྱོད་ལམ་རབ་ཏུ་ཞི་ཞིང་ངལ་བ་ཐུལ་བ་སྟེ། སྐྱོ་བ་མེད་པར་སྤྱད་དོ། །མཚན་མོ་ཞེས་སོགས་རྐང་པ་བཞི་
པོ་འདི་འགྲེལ་པ་གཞན་རྣམས་ལ་མི་སྣང་ཡང༌། འགྱུར་བཞི་ཀ་ལ་འབྱུང་བ་ལྟར་བྷ་བའི་འགྲེལ་པར་ཡང་འབྱུང་ངོ༌། །གསུམ་པ་ལ་གཉིས། གཙང་སྦྲའི་མཆོད་པ་དང༌། དེ་ལྟར་བྱས་པའི་ཕན་ཡོན་ནོ། །དང་པོ་ནི། ཧེ་རུ་ཀའི་རྣལ་འབྱོར་གྱིས་གཙང་
སྦྲ་བྱེད་པ་དེ་ལ་གཙང་སྦྲ་རྣམ་པ་གསུམ་དུ་ཤེས་པར་བྱ་སྟེ། དེ་ཡང་ཧེ་རུ་ཀ་རང་གི་གསུང་གི་རྒྱུན་བཞིན་དུ་རྣམ་པར་གནས་པའོ། །བྲམ་ཟེ་ལ་སོགས་པའི་རིགས་བཟང་པོ་དང་རིགས་མིན་པ་མཐར་སྐྱེས་ཀྱི་རིགས་ཀྱི་ངོར་མི་ལྟ་བ་སྟེ། དེ་
དག་གི་ངོ་སྲུང་གི་སྤྱོད་པ་སྤོང་བ་དང༌། ཡང་ཡང་གཙུག་ཕུད་བཅིངས་པ་དང༌། ལ་སོགས་པས་ཅོད་པན་དང་ཐལ་བ་དང་རལ་པ་ལ་སོགས་པ་འཇིག་རྟེན་པའི་སྤྱོད་པ་གཞན་དག་ཀྱང་སྤངས་པ་ཡིན་ནོ། །གཙང་སྦྲ་གསུམ་ལས་དང་པོ་ནི་ཕོ་ཉ་
ལ་བརྟེན་པ་ཡིན་ཏེ། དེ་ནི་རྒྱལ་བ་ཐམས་ཅད་ཀྱི་བདེ་བ་རིན་པོ་ཆེའི་འབྱུང་གནས་ཡིན་པའི་ཕྱིར་རོ། །གཉིས་པ་ནི་ཞི་བའམ་ཟླ་བ་ཞེས་པ་བདུད་རྩི་ལྔ་དང་ཆང་ཡིན་པར་འདོད་དེ། ར་རོ་བ་མ་ཡིན་པར་བསྟེན་ནོ། །ཕྱག་རྒྱ་དང་སྣོད་གཅིག་ཏུ་ཟས་
བཟའ་བ་ཉིད་ནི་གཙང་སྦྲ་གསུམ་པ་ཡིན་པར་བཤད་དེ། རྣལ་འབྱོར་པ་ཡིས་རྟག་པ་རུ་སྟེ་རྒྱུན་དུ་གཙང་སྦྲ་གསུམ་པོ་འདི་དག་རབ་ཏུ་བསྐྱེད་པར་བྱའོ། །དེ་ལྟར་ཁམས་རྒྱས་པའི་ཐབས་སུ་ཞི་བའི་བཏུང་བ་དང་ཁ་ཟས་བཟང་པོ་ཟོས་ཏེ།

 ཕོ་ཉ་ལ་བརྟེན་ནས་བདེ་སྟོང་གི་ཏིང་ངེ་འཛིན་འཕེལ་བས། གཙང་མའི་དག་པའི་རིམ་པ་རིམ་གྱིས་ཐོབ་ན། གཙང་སྦྲ་གསུམ་པོ་གང་ལས་ཕྱག་རྒྱ་ཆེན་པོའི་དངོས་གྲུབ་འབྱུང་བར་མི་འགྱུར་ཏེ་འབྱུང་བར་འགྱུར་རོ། །རྣལ་འབྱོར་གྱི་
རྒྱུད་དེ་ཉིད་བསྡུས་པ་དང༌། སྒྱུ་མ་བདེ་མཆོག་དང༌། གསང་བ་མཛོད་ཀྱི་རྒྱུད་དང༌། རྣལ་འབྱོར་གྱི་རྒྱུད་དཔལ་མཆོག་དང་པོ་དང༌། རྡོ་རྗེ་འཇིགས་བྱེད་ཀྱི་རྒྱུད་དང༌། བཟླས་པ་དང་བརྟུལ་ཞུགས་དང༌། སོགས་ཀྱིས་སྦྱིན་སྲེག་དང་འཁྲུལ་འཁོར་སོགས་ཀྱིས་
དངོས་གྲུབ་འགྲུབ་པ་དེ། གཙང་སྦྲ་གསུམ་བྱེད་པ་འདིར་ཕོ་ཉ་མོ་ལ་བརྟེན་པའི་བསམ་གཏན་ཙམ་གྱིས་ནི། སྔགས་པས་སྐད་ཅིག་གིས་ཏེ་མྱུར་དུ་འགྲུབ་པར་འགྱུར་ཞེས་པ་ནི། ཕོ་ཉ་ལ་བརྟེན་པའི་ཆེ་བ་སྟོན་ནོ། །སྔར་བཤད་པ་འདི་ནི་རྣལ་འབྱོར་
པ་ཕོ་ཉའི་ལམ་ལ་དགའ་བ་རྣམས་ཀྱི་གཙང་སྦྲའི་སྤྱོད་པར་བཤད་དོ་ཞེས་མཇུག་བསྡུས་སོ། །གཉིས་པ་ནི། གཙང་སྦྲ་གསུམ་བྱས་པ་ལས་བྱུང་བའི་བསོད་ནམས་སུ་གང་གྱུར་པ། སྒྲུབ་པ་པོའི་ཡོན་ཏན་རྒྱ་ཆེན་པོ་ནི་སྨྲ་བར་ནུས་པར་འོས་པ་
མ་ཡིན་ནོ། །ཇི་ལྟར་དུ་མི་ནུས་པ་ནི། ཁ་ཅིག་གིས་ནི་སྨྲ་བར་ཡང་ཅི་ལ་ནུས་ཏེ། སྟོང་ཕྲག་བརྒྱ་ཡི་གདོང་དུ་གྱུར་པའི་ཁས་བརྗོད་པ་མིན་པར་གདོང་གཅིག་གི་ཁ་ཡིས་བརྗོད་པར་མི་ནུས་སོ། །ལོ་ཆེན་གྱི་འགྱུར་ལས། སྒྲུབ་པོའི་ཡོན་ཏན་རྒྱ་ཆེན་
པོ། སྟོང་ཕྲག་གཅིག་པའི་ཞལ་མིན་པར། ཁ་གཅིག་གིས་ནི་བརྗོད་མི་ནུས། ཞེས་འབྱུང་ངོ༌། །ཅིའི་ཕྱིར་སྒྲུབ་པ་པོ་ཕན་ཡོན་དེ་ལྟ་བུ་དང་ལྡན་པར་འབྱུང་ཞེ་ན། དཔལ་ཧེ་རུ་ཀ་ཉིད་ཡེ་ཤེས་ཆེན་པོ་ཡིན་ལ། ཉོན་མོངས་པས་རྣམ་པར་དག་པའི་ཡོན་

ཏན་གྱི་མཚན་ཉིད་སྟོབས་བཅུ་ལ་སོགས་པ་ཀུན་ཚང་བ་དེ་ལྟ་བུར་རྣལ་འབྱོར་པ་ཡང་འགྱུར་བས་ཕན་ཡོན་ཆེའོ། །སྒྲུབ་པ་པོ་ཕོ་ཉ་མོ་དང་གཉིས་སུ་མེད་པར་སྦྱོར་བ་ལས་བྱུང་བ་ཡི་བདེ་བའི་ཆུ་སྟེ་བདེ་སྟོང་གཉིས་སུ་མེད་པ་ཉིད་གཉིས་སུ་མེད་པར་
སྦྱོར་བའི་སྒྲུབ་པ་པོ་ཡིས། རེག་པ་སྟེ་བསྟེན་པས་གཞན་གྱི་ལུས་ལ་རེག་པ་དང་ནི་གཏམ་སྨྲས་བས་ཀྱང་དག་པར་བྱེད་ཅིང༌། སྡིག་པ་འཇོམས་པར་བྱེད་པས། སྡིག་པ་ཀུན་ལས་གྲོལ་བར་འགྱུར་ན་རྣལ་འབྱོར་པ་ལྟ་ཅི་སྨོས། དེ་ལྟར་སྡིག་པ་
ཐམས་ཅད་ལས་རྣམ་པར་གྲོལ་བར་བྱེད་ཅིང༌། ལུས་ཏེ་རྒྱུད་དག་པ་ལས་སྐྱོན་མེད་པའི་མིའི་མཆོག་ཀུན་ནས་གཙང་སྦྲའི་སྤྱོད་པ་བྱེད་པ་དེ། སྡིག་པ་སྟེ་སྒྲིབ་པ་ཐམས་ཅད་རྣམ་པར་དག་པའི་དེ་བཞིན་གཤེགས་པ་རྡོ་རྗེ་འཆང་གི་ས་འཐོབ་
པར་འགྱུར་རོ། །གོ་འཕང་མཆོག་དེ་ཚེ་འདིར་མ་ཐོབ་ཀྱང་སྡིག་པ་ཐམས་ཅད་རྣམ་པར་དག་པའི་དེ་བཞིན་གཤེགས་པ་དེའི་རིགས་སུ་སྐྱེ་ཞིང་སྟེ་སྐྱེ་བ་དང༌། སྔགས་སྤྱོད་པའི་ཆོས་དང་ལྡན་པའི་རྒྱལ་པོར་སྐྱེ་བར་འགྱུར་རོ། །བར་འདིར་ལྭ་བ་པའི་འགྲེལ་པ་
ལས། བཟའ་དང་བཏུང་བ་སོགས་ལྡན་པས། བདག་ཉིད་སངས་རྒྱས་ཀུན་སོགས་མཆོད། ཅེས་རྐང་པ་གཉིས་པ་གཅིག་འབྱུང་སྟེ་གཞན་ལ་མེད་དོ། །གཉིས་པ་ནི། སྔར་བཤད་པ་དེ་ལྟར་རྟག་ཏུ་གཙང་སྦྲའི་མཆོད་པ་བྱས་ནས་སུ་བསམ་པ་གུས་པ་ཡིན།
འཇིག་རྟེན་ལས་འདས་མ་འདས་ཀྱི་མགྲོན་རྣམས་ལ་གཏོར་མ་སྦྱིན་པར་བྱའོ། །དགོས་པ་གང་གི་དོན་དུ་ན། སྒྲུབ་པ་པོ་རང་གང་མངོན་པར་འདོད་པའི་ལས་སྒྲུབ་པ་ལ་རྣལ་འབྱོར་པས་བཤད་རྒྱུད་ལས་གསུངས་པའི་ཆོ་ག་ཇི་ལྟ་བ་བཞིན་དུ་གཏོར་མ་སྦྱིན་

པར་བྱའོ། །དེ་ཡང་སྡོམ་འབྱུང་ལས། དཀྱིལ་འཁོར་སྦྱིན་སྲེག་བཟླས་པ་དང༌། རབ་གནས་ཞི་བ་རྒྱས་པ་དང༌། །དབང་དང་བསྐྲད་པ་བསད་པ་དང༌། །འབྱུང་པོ་གནོད་སྦྱིན་མོ་སྒྲུབ་དང༌། །གནས་ཀྱི་སྒྲུབ་པའི་དུས་རྣམས་དང༌། །ལས་རྣམས་
ཀུན་ལ་མཆོག་ཡིན་ཏེ། །མྱོས་བྱེད་གཏོར་མ་མེད་པར་ལས། །མྱུར་དུ་འགྲུབ་པར་མི་འགྱུར་རོ། །དེས་ན་སྔོན་གྱི་སངས་རྒྱས་ཀྱིས། །གཏོར་མའི་རབ་ཏུ་བསྔགས་པ་གསུངས། ཞེས་གསལ་བར་གསུངས་སོ། །གཏོར་མའི་དུས་ནི་སྤྱིར་རྒྱུན་དུ་
བ་ཡིན་ལ། ཁྱད་པར་བ་ནི་ཟླ་བ་མར་གྱི་ངོའི་ཚེས་བཅུ་དང༌། ཟླ་བ་ཡར་གྱི་ངོའི་ཚེས་བཅུར་གང་གྱུར་པ་ལ། མྱུར་དུ་འབད་པས་གཏོར་མའི་མཆོད་པ་བྱ་སྟེ། འོག་གི་མཚན་མོ་ཞེས་པས་ཀྱང་དུས་སྟོན་ཏེ། མཚན་ཕྱེད་ན་སྦྱིན་པར་བཤད་དོ། །དགུན་
ཟླ་འབྲིང་པོའི་ཚེས་བཅུ་ཡར་མར་གཉིས་བསྔགས་པ་ཆེ་སྟེ། ཀུན་སྤྱོད་ལས། དགུན་འབྲིང་ལ་སོགས་ཟླ་བ་ཡི། །བཅུ་པ་ལ་ནི་གུས་པར་མཆོད། ཅེས་གསུངས་སོ། །གཏོར་མགྲོན་ནི། རྡོ་རྗེ་ལྷ་མོ་ཞེས་པ་མཚོན་པ་ཙམ་སྟེ། ཀུན་སྤྱོད་དང་སྡོམ་
འབྱུང་ལས་གསུངས་པ་ལྟར། དཀྱིལ་འཁོར་བའི་ལྷ་དང་དུར་ཁྲོད་བརྒྱད་ན་གནས་པའི་ཕྱོགས་སྐྱོང་ལ་སོགས་པའོ། །གཏོར་མའི་རྫས་ནི་མྱོས་བྱེད་ཆང་དང་ཤ་རྣམས་ཀྱིས་མཆོད་ཅེས་པའོ། །གཏོར་མ་སྦྱང་བ་ལ་སོགས་པ་ནི་བཤད་རྒྱུད་རྣམས་
ལ་སྡོམ་འབྱུང་གསལ་ལ། དེ་ནས་འབྱུང་བའི་དགོངས་པ་ལྭ་བའི་ན་བཟའ་ཅན་གྱིས་ལེགས་པ་བཀྲལ་བ་སོགས་ནི། ལཱུ་ཨི་པའི་རྣམ་བཤད་དང་སྒྲུབ་ཐབས་སུ་བཤད་ཟིན་པ་ལས་ཤེས་པར་བྱའོ། །གཏོར་མ་ཕུལ་བའི་ཕན་ཡོན་ནི། སྒྲུབ་

པ་པོའི་སྐྱེ་བོ་གུས་པའི་བསམ་པ་ཅན་གྱིས་མགྲོན་གཉིས་པོ་དེ་རྣམས་ལ། གཏོར་མས་ཆོད་པ་བྱས་ན། ཧེ་རུ་ཀ་དཔལ་སྒྲུབ་པ་པོ་ལ་མངོན་པར་དགའ་བ་སྟེ་དགྱེས་པར་འགྱུར་ལ། དགྱེས་ན་མགུ་བའི་སེམས་ཏེ་ཐུགས་ཀྱིས་མཆོག་སྟེ་དངོས་གྲུབ་སྩོལ་
བར་འགྱུར་བས། སྒྲུབ་པ་པོ་དེ་རྣམས་ཀྱི་ལག་ན་མཆོག་སྟེ་དཔལ་གནས་པར་འགྱུར་རོ། །གང་གི་ཕྱིར་མཆོག་སྩོལ་བ་དེའི་ཕྱིར་གཏོར་མས་མཆོད་པར་བྱའོ། །ཞེས་པའོ། །	ཀུན་སྤྱོད་ལས། མཆོད་པའི་སྐྱེ་བོ་གུས་པ་དང་ལྡན་པས། །ཤྲཱི་ཧེ་རུ་ཀ་མངོན་
དགྱེས་གྱུར་པ་ལ། །ཐུགས་ནི་དགྱེས་པས་མཆོག་ནི་སྩོལ་འགྱུར་ཏེ། །གང་ཕྱིར་མཆོག་ནི་དེ་ཡི་ལག་ན་གནས། ཞེས་གསུངས་སོ། །གཏོར་མའི་དུས་སུ་རང་གི་ལྷའི་རྣལ་འབྱོར་ཇི་ལྟ་བུས་བྱེད་པ་ནི། རང་ཉིད་ཤྲཱི་ཧེ་རུ་ཀའི་བདག་ཉིད་དུ་དབྱེར་མེད་པར་སྦྱོར་
བས་གཏོར་མ་བྱིན་ན། །མ་མོ་རྣམས་མཉེས་པར་འགྱུར་རོ། །སྡོམ་འབྱུང་ལས་ཀྱང༌། དང་པོར་ལྷ་ཡི་རྣམ་པ་ནི། །ཕྱག་གཉིས་བདེ་མཆོག་རྣལ་འབྱོར་ལྡན། །བསྲུང་བ་གཉིས་ཀྱི་ཡང་དག་བསྲུང༌། །ཧཱུཾ་ཡིག་སྒྲ་ནི་སྒྲོག་པ་དང༌། །ཉི་ཤུ་རྩ་བཞིའི་གནས་
ཀྱིས་ནི། །ལུས་ཀྱི་ཁམས་ལ་བརྒྱན་པ་དང༌། །སྐད་ཅིག་རྣམ་པའི་རྣལ་འབྱོར་གྱིས། །སྐད་ཅིག་གིས་ནི་སྔགས་བརྗོད་བྱ། །ཞེས་གསུངས་ཏེ། འགྲེལ་པར་བདེ་མཆོག་ཕྱག་གཉིས་པའི་རྣལ་འབྱོར་སྔོན་དུ་འགྲོ་བས། སྐད་ཅིག་མའི་སྔགས་བརྗོད་ནས། སྐད་
ཅིག་ལ་ཕུང་པོ་ཁམས་སྐྱེ་མཆེད་དག་པ་དང༌། གོ་ཆ་གཉིས་དང༌། ལུས་ཀྱི་གནས་ཉེར་བཞི་རྣམས་ལ། དཔའ་བོ་དང་དཔའ་མོ་ཉེར་བཞི་ལ་སོགས་པ་མཐའ་དག་ཚང་བར་ལྷག་པར་མོས་ཏེ་མདུན་དུ་དྲི་བཟང་ལ་སོགས་པའི་མཎྜལ་བྱས་ལ། དེར་ལྷའི་

འཁོར་ལོ་མཆོད་ནས་གཏོར་མ་གཏོང་བར་བཤད་དེ། ཆོ་ག་འདི་བདེའོ། །གསུམ་པ་ནི། དཔལ་ཧེ་རུ་ཀ་མངོན་པར་བརྗོད་པ་བསྡུས་པའི་རྒྱུད་ལས། སྤྱོད་པ་དང་བརྟུལ་ཞུགས་དང་མཆོད་པ་དང་གཏོར་མའི་ཆོ་གའི་ལེའུ་སྟེ་ཉི་ཤུ་རྩ་
བདུན་པའོ། །འཁོར་ལོ་སྡོམ་པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་བཤད་པ་སྦས་པའི་དོན་ཀུན་གསལ་བ་ལས། ལེའུ་ཉི་ཤུ་རྩ་བདུན་པའི་བཤད་པའོ།།   ༈    །།གཉིས་པ་ནང་གི་སྦྱིན་སྲེག་རིགས་གཅིག་དང་ལྡན་པའི་ཆོ་ག་
ལ་ལྔ། ནང་གི་སྦྱིན་སྲེག་བྱ་བ་ཡིན་མིན་གྱི་ཆ་དང་བཅས་པ། གཡོན་པའི་ཀུན་སྤྱོད་དང་རིགས་གཅིག་གི་ཆོ་ག །སྦྱིན་སྲེག་གི་ཆོ་ག་གཞན་བསྟན་པ། རིགས་གཅིག་གི་ཆོ་ག་ཕན་ཡོན་དང་བཅས་པ། ལེའུ་ཡི་མཚན་བསྟན་པའོ། །དང་པོ་ལ་གཉིས།
ནང་གི་སྦྱིན་སྲེག་གི་ཆོ་ག །བྱ་བར་རུང་མི་རུང་གི་རྣམ་དབྱེ་བསྟན་པའོ། །དང་པོ་ནི། གང་ཡང་ཞེས་པ་ལ་འགྲེལ་པ་རྣམས་ལས་དེ་ནས་ཞེས་འབྱུང་བས། ཉེར་བདུན་པར་སྤྱོད་པ་དང་བརྟུལ་ཞུགས་སོགས་བསྟན་པ་དེ་ནས་ནང་གི་སྦྱིན་སྲེག་
སོགས་སྟོན་ནོ། །སྔར་བཤད་པའི་ཕོ་ཉ་དང་ལྷན་ཅིག་གནས་ནས་ལེགས་པར་མཆོད་པ་ནི། བླ་ན་མེད་པའི་མཆོད་པའི་དོན་བྱེད་པའི་ཕྱིར་རྣམ་པར་དག་པའི་དངོས་པོ་སྟེ་བདག་ཉིད་དོ། །མྱ་ངན་ལས་འདས་པ་ནི་མཆོག་ཏུ་དགའ་བ་ལྷན་
ཅིག་སྐྱེས་པའི་གནས་སྐབས་སོ། །དེ་ལས་བྱུང་བ་ནི་དེའི་རྗེས་ཐོགས་སུ་དཔའ་བོ་དང་རྣལ་འབྱོར་མ་རྣམས་མཆོད་པར་བྱའོ་ཞེས་སྦྱར་རོ། །དེ་ལྟར་ཕྱི་དང་གསང་བའི་མཆོད་པས་བདག་ཉིད་མཆོད་པ་དེ་ཡིས་ནི་བདག་ཉིད་སངས་རྒྱས་སུ་བྱས་

པ་མཆོད་པས། སངས་རྒྱས་དང་སོགས་པས་བྱང་སེམས་ཀུན་མཆོད་པ་དང༌། དཔའ་བོ་དང་རྣལ་འབྱོར་མ་ཀུན་དང༌། བརྟན་པ་སྣོད་དང་གཡོ་བ་མི་ལ་སོགས་པ་ཐམས་ཅད་མཆོད་པར་འགྱུར་ཏེ། བདེ་བ་ཆེན་པོའི་བདག་ཉིད་ཀྱི་ཧེ་རུ་ཀར་མོས་ནས་མཆོད་
པའི་ཕྱིར་རོ། །ལོ་ཆེན་གྱི་འགྱུར་ལ་སོགས་པ་མེད་པ་ལྟར་བདེའོ། །ཆོས་ལྷན་ཅིག་ཏུ་ཉན་པའི་སྤུན་དང༌། དཔའ་བོ་ཞེས་པ་ལ་སྡུག་པ་ཞེས་པ་འབྱུང་སྟེ། བསམ་པ་དག་ཅིང་རྣལ་འབྱོར་གཅིག་ཏུ་བྱས་པ་དང༌། འང་གི་སྒྲས་རྣལ་འབྱོར་མ་རྣམས་མཆོད་པར་
བྱ་སྟེ། དེ་རྣམས་མཆོད་པ་མ་གཏོགས་པར་རྣལ་འབྱོར་པ་དེའི་ཕུན་ཚོགས་ཐོབ་པར་མི་འགྱུར་བའི་ཕྱིར་རོ། །སྤུན་ལ་སོགས་པ་ཡང་ཇི་ལྟ་བུ་ཞེ་ན། ཆང་དང་བདེ་ཆེན་གྱི་ཞི་བའི་བྱ་བ་ལ་འདུས་པས་ལེགས་པར་གནས་པའི་རྣལ་འབྱོར་ཕོ་མོའོ། །
འདིས་ནི་ལྷ་དང་གྲངས་མཉམ་པའི་རྣལ་འབྱོར་ཕོ་མོའི་ཚོགས་ཀྱི་དཀྱིལ་འཁོར་སྟོན་ལ། དེ་རྣམས་ལ་ཞི་བའི་བཏུང་བ་ལ་སོགས་པས་མཆོད་པ་ནི་ནང་གི་སྦྱིན་སྲེག་བྱེད་པའོ། །དེ་རྣམས་འདུས་ནས་གླུ་དང་གླུའི་ལན་ལ་སོགས་པའི་སྤྲོས་
པ་རྒྱ་ཆེན་བྱེད་པ་ནི། སྤྲོས་བཅས་ཀྱིས་སྤྱོད་པ་བྱེད་པ་ཡིན་ལ། སྤྲོས་པ་དེ་རྣམས་བཞག་ནི་ས་བྱེད་ན་སྤྲོས་མེད་ཀྱི་སྤྱོད་པར་འགྱུར་རོ། །གཉིས་པ་ནི། རང་དང་བདེ་བ་དང་སྡུག་བསྔལ་ཀུན་ལྷན་ཅིག་ཏུ་སྟེ་ཐུན་མོང་དུ་འབྱུང་བའི་སྤུན་དང་བུ་ལ་སོགས་
པ་དེར་ནི། འཇིག་རྟེན་པའི་བརྩེ་གདུང་གི་དབང་གིས་སྔགས་དང་ཕྱག་རྒྱ་འཆིང་བ་དང༌། ཕྱག་རྒྱ་ཆེན་པོའི་ཡེ་ཤེས་དང༌། དཀྱིལ་འཁོར་དང་ཚོགས་ཀྱི་འཁོར་ལོ་བསྟན་པར་མི་བྱ་ཞིང༌། རྡོ་རྗེའི་གླུ་ཐོས་པར་མི་བྱའོ། །དེ་བཞིན་དུ་དམ་ཚིག་

ལ་སྐུར་ཞིང་སློབ་དཔོན་ལ་སྨོད་པ་དང་སེམས་ཅན་རྣམས་སུན་འབྱིན་པར་བྱེད་པ་ལ་མི་བསྟན་ཏེ། དེ་རྣམས་ལ་བསྟན་ན་དེ་རྣམས་དམྱལ་བར་འགྲོ་ཞིང༌། དེ་ཡིས་དེར་འདུས་པའི་སེམས་ཅན་གཞན་རྣམས་ཀྱིའང་བྱང་ཆུབ་ཀྱི་སེམས་
དྲི་མ་ཅན་དུ་འགྱུར་རོ། །ཞེས་གསུང་ངོ༌། །འགྱུར་གཞན་ལས། མ་དང་ཐམས་ཅད་སུན་འབྱིན་བྱེད། ཅེས་ཀྱང་འབྱུང་ངོ༌། །དག་བྱེད་ཙཱ་རུ་བཟའ་བར་བྱ།  ཞེས་པ་ནི་སྣོད་མིན་དེ་རྣམས་གཟུང་བའི་ཕྱིར་དུ། ཟས་ལ་ཕྱོགས་གཅིག་ཏུ་སྤྱད་པར་བྱ་ཞེས་འཆད་དོ། །
དེ་ལྟར་བྱས་ན་རྟག་ཏུ་དམ་ཚིག་ལ་སྤྱོད་པར་འགྱུར་རོ། ཞེས་ལྷ་སྦས་གསུང་ངོ༌། །གཞན་དག་ནི་དད་པར་བྱེད་པའི་ཟས་ལ་སྤྱད་པས་དམ་ཚིག་ལ་སྤྱད་པར་འགྱུར་རོ་ཟེར་རོ། །བརྐམ་ཆགས་ལ་སོགས་པས་རྒྱལ་པོ་ལ་སོགས་པ་སུ་ལའང་གསང་སྔགས་
ཏེ་དབང་བསྐུར་བ་ལ་སོགས་པ་རྣམ་པ་ཐམས་ཅད་དུ་སྦྱིན་པར་མི་བྱ་ཞིང༌། མན་ངག་རྣམ་པར་བསྟན་པར་མི་བྱའོ། །ལོ་ཆེན་གྱི་འགྱུར་ལས། མན་ངག་རྣམ་པར་བསྟན་མི་བྱ། ཞེས་འབྱུང་ངོ༌། །བྷ་བས། མན་ངག་རྣམ་པར་ཉམས་མི་བྱ། ཞེས་
འདོད་པའི་དོན་ལན་ཅིག་ཙམ་གསོལ་བ་བཏབ་པ་ལ། སྲེག་པའི་དབང་གིས་དབང་བསྐུར་བ་སོགས་མི་བྱ་བ་ལ་བཤད་དོ། །འོ་ན་གང་ལ་སྦྱིན་སྙམ་ན། དབང་བསྐུར་བ་དང་དམ་ཚིག་ལ་གནས་པ་ལ་མན་ངག་རྣམས་ཀྱང་དོན་ཇི་ལྟ་བ་བཞིན་
དུ་སྦྱིན་པར་བྱའོ། །ཕོ་ཉ་མོ་དམ་ཚིག་དང་ལྡན་པ་མ་གཏོགས་པ་འདོད་མའི་ཁྱད་པར་གཞན་དག་ལ། འདོད་པ་ལ་རྨོངས་པས་བགྲོད་པར་མི་བྱའོ། ཞེས་ཟེར་རོ། །ཁ་ཅིག་ནི། ཕོ་ཉའི་ལམ་ནི་ཉོན་མོངས་པ་གློ་བུར་བ་སྦྱངས་ནས་ཚེ་འདི་ཉིད་ལ་

རྡོ་རྗེ་འཛིན་པ་སྟེར་བའོ། །དེ་བོར་ནས་རྣལ་འབྱོར་གཞན་ཉན་ཐོས་དང༌། བྱ་བ་དང་སྤྱོད་པ་ལ་སོགས་པ་རྣམས་སུ་བསྟན་པ་ལས། དངོས་གྲུབ་ཐམས་ཅད་འདོད་པ་དེ་དག་ནི་རྨོངས་པས་དངོས་གྲུབ་མེད་ཅིང་བདེ་བ་མེད་དེ། རྒྱལ་སྲིད་ཤོར་བ་
བཞིན་ལམ་མཆོག་ལ་དད་པ་དང་བྲལ་བའི་ཕྱིར་རོ་ཞེས་འཆད་དོ། །འོ་ན་ཇི་ལྟར་བྱ་ཞེ་ན། ཕོ་ཉ་མོ་ལ་རྟག་ཏུ་ཞེན་པ་སྟེ་ཆགས་པས་བསྟེན་ན། ཐར་པ་སྟེ་གྲོལ་བར་འགྱུར་རོ། །ཞེས་འཆད་དོ། །བྷ་བ་ནི། ཕོ་ཉ་མོ་བསྲུངས་རྟག་ཐར་པ། ཞེས་འདོན་
པའི་དོན་ཕོ་ཉ་མོ་སྟེ་ལས་རྒྱ་ལ་གོ་ཆའི་བསྲུང་བ་བྱས་ཏེ། དེ་ཡིས་ཐམས་ཅད་དུ་མངོན་པར་ཞེན་པ་ཞི་བར་བྱའོ། །ཡང་ན་ཕོ་ཉ་དབང་དུ་བྱས་ཏེ། གཞན་ལ་མི་འགྲོ་བར་བྱེད་པ་ནི་ཕོ་ཉ་བསྲུང་བའོ། །ཞེས་ཟེར་རོ། །གལ་ཏེ་ཤིན་ཏུ་ལེགས་པར་
བསླབས་པའི་ཕྱག་རྒྱ་མེད་ན། སྐལ་པ་བཟང་པོའི་ཕྱག་རྒྱ་འདའ་བ་ཡིས་ཀྱང་སྟེ་ལེགས་པར་སྦྱར་ཏེ་ལོངས་སྤྱད་པར་བྱའོ། །སྐལ་ལྡན་ནི་དམ་ཚིག་དང་ལྡན་པའི་ཕོ་ཉ་མོ་འདའ་བ་སྟེ་སྟོབས་ལ་སོགས་པས་བླངས་ལ་སྤྱད་པར་བྱ་ཟེར་རོ། །
ལས་རྒྱ་སྐྱེ་གནས་བཟང་བའམ་ངན་པ་ཡིན་ཡང་རུང་ཕོ་ཉའི་མཚན་ཉིད་ཕུན་སུམ་ཚོགས་པར་མ་གྱུར་ན། སྐྱེ་གནས་དམན་པ་ཡིན་ལ། དེ་ལ་མི་གནས་པ་ནི་མཚན་ཉིད་ཚང་བ་ཡིན་པས་དེ་ལ་བསྙེན་བཀུར་གྱིས་གུས་པར་བྱ་བ་ཉིད་དེ་དེ་ཙམ་ནི་
བྱ་བ་མིན་ནོ། །ལཱ་བ་པས། ཕོ་ཉ་མོ་མཚན་ཉིད་དང་ལྡན་པ་ལ་བཟའ་བཏུང་ལ་སོགས་པས་བསྙེན་བཀུར་པ་ཉིད་དེ་ཁོ་ནའམ་དེ་ཙམ་ཞིག་བྱ་བ་མིན་གྱི།   སྙོམས་པར་འཇུག་པར་བྱ་སྟེ། ཇི་སྐད་དུ། བསྙེན་བཀུར་གྱི་ནི་དོན་ཅན་མིན། །

ཆགས་པས་འདུས་པར་དགའ་བ་སྟེ། །དེ་ཕྱིར་འཁྱུད་པར་རབ་ཏུ་བྱ། །རྗེས་སུ་ཆགས་དང་ལྡན་པས་འཐོབ། །གཞན་དུ་བདེ་བར་མི་འགྱུར་རོ། ཞེས་གསུངས་སོ། །རྡོ་རྗེའི་རིགས་ལ་སོགས་པའི་སྐྱེ་གནས་དམན་པ་རྣམས་དང༌། 
དང་གི་སྒྲས་བྲམ་ཟེའི་རིགས་ལ་སོགས་པ་སྐྱེ་གནས་མཆོག་གཟུང་ངོ༌། །དེ་རྣམས་ཀྱང་ཤིན་ཏུ་བརྩེ་ཞིང་གདུང་བའི་དབང་གིས་མ་དང་སྲིང་མོ་དང་བུ་མོ་དང་ཆུང་མ་བཞིན་དུ། ཕོ་ཉ་མོར་གནས་ན་ལྷག་པར་སྡུག་པའི་སེམས་ཀྱིས་རྟག་ཏུ་མཆོད་
པར་བྱའོ། །དེ་འདྲ་བ་དེ་ལ་བཤུང་ཞིང་དམན་པའི་སེམས་ཀྱིས་དཀའ་ཐུབ་བྱེད་ན།  ཕུན་སུམ་ཚོགས་པ་ཐམས་ཅད་ངེས་པར་ཟད་པར་འགྱུར་ལ། དཀྱིལ་འཁོར་གྱི་འཁོར་ལོ་བསྒོམས་པ་ལ་བརྟེན་ནས་གྲུབ་པ་སྟེ་དགེ་བ་བསགས་པ་རྣམས་
ཀྱང༌། སྔར་བཤད་པ་དེ་བཞིན་དུ་ཟད་པར་འགྱུར་རོ། །འཁོར་ལོ་གྲུབ་པའང་དེ་བཞིན་དུའོ། །ཞེས་ལྷ་སྦས་ཀྱི་འགྲེལ་པར་འབྱུང་བ་འགྱུར་ལེགས་སོ། །དེ་ལྟ་བུས་དམ་ཚིག་ཉམས་ན། དེ་ལས་ལྡང་བའི་ཐབས་དམ་ཚིག་གསོ་བའི་
སྒྲུབ་ཐབས་དང༌། བཟླས་པ་ལྭ་བ་པ་དང་ལྷ་སྦས་ཀྱི་འགྲེལ་པར་བཤད་དོ། །མཆོག་དང་ལྷན་ཅིག་འཇུག་པར་བྱ། ཞེས་པ་ལྟར་ན་ཕོ་ཉ་མཆོག་དང་ལྷན་ཅིག་ཏུ་ཟླ་བོ་འགུགས་པའི་ཆོ་ག་ལ་རྣམ་རྟོག་མི་བྱ་ཞིང༌། ཟས་ལ་ལྷན་ཅིག་
ཏུ་ལོངས་སྤྱོད་ན་དམ་ཚིག་གི་སྤྱོད་པ་བྱས་པས་དག་པར་འགྱུར་རོ། །ཞེས་བྱ་སྟེ། མཆོག་དང་ཐ་མ་ལྷན་ཅིག་འགུགས། ཞེས་མང་པོ་ལས་འབྱུང་བའི་མཆོག་དམན་ནི་ཕོ་ཉ་ལ་བྱའོ། །དེ་ལྟ་བུའི་རྫས་བསྟེན་པ་ནི་དོན་དམ་པའི་ངེས་

པའམ་སངས་རྒྱས་རྣམས་ཀྱི་ངེས་པ་ནི་དེ་ལྟ་བུའོ་ཞེས་འཆད་དོ། །ལྭ་བ་པས། མཆོག་ནི་ལྷན་ཅིག་སྐྱེས་མའོ། །འབྲིང་ནི་ཞིང་སྐྱེས་མའོ། །ཐ་མ་ནི་སྔགས་སྐྱེས་མ་སྟེ་དེ་རྣམས་དང་ལྷན་ཅིག་ཏུ་སྦྱར་བས་འགུགས་པ་སྟེ་བསྐྱེད་པ་རྩར་ཆུད་པའི་དབང་
པོ་ཐམས་ཅད་ལས་བྱུང་བ། དེ་ལྟ་བུའི་རྫས་ནི་ངེས་པར་སྦྱད་པར་བྱ་བ་ཡིན། ཞེས་འཆད་དེ། མཆོག་འབྲིང་ཐ་མ་ལྷན་ཅིག་འགུགས། ཞེས་འདོན་ནོ། །གཉིས་པ་ལ་གཉིས། གཡོན་པའི་ཀུན་སྤྱོད་དང༌། རིགས་གཅིག་གི་ཆོ་གའོ། །དང་པོ་ནི། 
འཇིག་རྟེན་ཏེ་རྣལ་འབྱོར་པ་རྟག་ཏུ་གཡོན་ནས་སྤྱོད་པར་བྱེད་དོ། །ཞེས་མདོར་བསྟན་ཏེ། རྣལ་འབྱོར་པ་རྟག་གཡོན་ནས་སྤྱོད། ཅེས་འབྱུང་ངོ༌། །གཡོན་ནས་སྤྱོད་པ་དེ་ཇི་འདྲ་བ་ཞེ་ན། འགྲོ་བ་ནི་རྐང་པ་གཡོན་པ་སྔོན་དུ་འདོར་བ་དང༌།
ལག་པའི་བྱ་བ་ལ་ལག་པ་གཡོན་པ་སྔོན་དུ་ཡོངས་སུ་བསྒྱུར་བ་སྟེ་དེས་སྟོན་པ་སོགས་བྱེད་པ་དང༌། ལག་པ་གཡོན་པ་མཆོད་ནས་ལག་པ་གཡོན་གྱི་སྤྱོད་པས་རབ་ཏུ་མཆོད་པར་བྱེད་པ་དང༌། རིག་མ་ལ་སྔོན་དུ་ལག་པ་གཡོན་པས་
འཁྱུད་པ་དང༌། ལག་པ་གཡོན་པ་ཡིས་ནི་ལྷ་ལ་མཆོད་ཅིང་ཟས་ཟ་བ་སྟེ། དེ་ལྟར་གཡོན་པའི་ཀུན་སྤྱོད་ཀྱིས་སྤྱོད་པ་ནི། བརྟུལ་ཞུགས་མ་ཉམས་ཤིང་བརྟུལ་ཞུགས་རྫོགས་པའོ། །ཧེ་རུ་ཀ་མངོན་འབྱུང་ལས། གཡོན་པའི་ཀུན་སྤྱོད་མང་དུ་གསུངས་པའི་
མཐར། ཅུང་ཟད་གསུངས་དང་མ་གསུངས་པ། །དཔལ་ལྡན་ཁྲག་འཐུང་གཡོན་པས་སྤྱོད། སྒྲུབ་པོ་ས་སྟེང་ས་འོག་ན། །བཟླས་དང་བརྟུལ་ཞུགས་བྲལ་བས་ཀྱང༌། །གཡོན་པས་དངོས་གྲུབ་འགྱུར་བ་ཡིན། ཞེས་དངོས་གྲུབ་འགྲུབ་པ་ལ་གཡོན་པའི་ཀུན་

སྤྱོད་བསྔགས་པའི་རྒྱུ་མཚན་ཇི་ལྟར་ཡིན་སྙམ་ན། རྩ་རྒྱུད་དང་མངོན་བརྗོད་སོགས་ལས་སྣོད་བཅུད་ཀུན་གཡོན་ནས་འབྱུང་བར་གསུངས་པ་འདི་ཉིད། གཡོན་པའི་ཀུན་སྤྱོད་བྱེད་པའི་རྒྱུ་མཚན་ཡིན་པར་རྡོ་རྗེ་མཁའ་འགྲོ་ལས། བརྟན་
པ་དང་ནི་གཡོ་བ་ཡི། །འགྲོ་ཀུན་གཡོན་ལས་བྱུང་བས་ན། །གཡོན་གྱིས་བཟའ་ཞིང་གཡོན་མཆོད་བྱ། ཞེས་གསུངས་སོ། །	དེ་ཡང་མངོན་བརྗོད་ལས། གཡོན་པའི་སྤྱོད་པ་ཤེས་རབ་སྟེ། །གཡས་པ་དེ་བཞིན་ཐབས་ཡིན་ནོ། །ཞེས་གཡས་
གཡོན་གཉིས་ལས། གཡོན་པ་ཤེས་རབ་ཏུ་གསུངས་པས་ཤེས་པར་བྱའོ། །དེ་ལ་ཤེས་རབ་ནི་ཆོས་ཐམས་ཅད་རང་གི་ངོ་བོ་ཉིད་ཀྱིས་གྲུབ་པས། སྟོང་པའི་དེ་ཁོ་ན་ཉིད་དེ། ཤེས་རབ་ཀྱི་དམིགས་པ་ལ་དེར་བྱས་པ་དང༌། དོན་དེ་རྟོགས་པའི་ཤེས་
རབ་གཉིས་སོ། །དེའི་དང་པོའི་དབང་དུ་བྱས་ན། སྣོད་བཅུད་ཀྱི་བྱ་བྱེད་ཐམས་ཅད་འཇོག་པ་ནི་དེའི་རྒྱུ་མཚན་གྱིས་འཇོག་སྟེ། རང་གི་ངོ་བོ་ཉིད་ཀྱིས་གྲུབ་པ་ལ་ནི་བྱ་བྱེད་གང་ཡང་མི་རུང་བའི་ཕྱིར་དང༌། ཆོས་རྣམས་རང་གི་མཚན་ཉིད་ཀྱིས་གྲུབ་པས་
སྟོང་པ་ལ་ནི། བྱ་བྱེད་ཐམས་ཅད་རུང་བའི་ཕྱིར་ན་སྣོད་བཅུད་ཐམས་ཅད་གཡོན་ནས་བྱུང་བར་གསུངས་ཀྱི། བུད་མེད་ལའང་གཡོན་པ་ཞེས་གསུངས་པ་ཡོད་པས། དེ་ལས་ཐམས་ཅད་འབྱུང་བ་དང༌། གཡོན་བརྐྱང་མ་ལས་བྱུང་བའི་དཀར་ཆ་
ལས་ཐམས་ཅད་འབྱུང་བ་དང༌། ལག་པ་གཡོན་པ་ལས་ཐམས་ཅད་འབྱུང་བར་སྟོན་པ་མིན་ཏེ། རྒྱུད་རྣམས་ནས་ཀྱང་སྟོང་པ་ལས་ཐམས་ཅད་འབྱུང་བར་བཤད་པ་མང་ངོ༌། །ཡང༌། སྐྱེ་དང་འཇིག་དང་རང་འབྱུང་བ། །སྟོང་ཉིད་ཡེ་ཤེས་འདི་ཁོ་ནའོ། 

ཞེས་གསུངས་པ་ལྟར་ན་བདེ་སྟོང་དབྱེར་མེད་དུ་བྱས་པའི་ལྷན་སྐྱེས་ཀྱི་བདེ་ཆེན་ཉིད། སྣོད་བཅུད་ཁྱད་པར་ཅན་དག་པའི་དཀྱིལ་འཁོར་གཉིས་ཀྱི་འབྱིན་པ་དང༌སྡུད་པར་བྱེད་པ་པོ་ཡིན་པས། བརྟན་གཡོ་ཐམས་ཅད་གཡོན་པ་ལས་འབྱུང་
བར་གསུངས་པ་སྟེ་ཚུལ་གཉིས་སུ་ཤེས་པར་བྱའོ། །དེ་ལྟར་བྱས་ན་གཡོན་པས་མཚོན་པའི་ཤེས་རབ་ནི། །དངོས་གྲུབ་ཐམས་ཅད་ཀྱི་སྒྲུབ་བྱེད་ཡིན་པས། ལམ་དེའི་རྟོགས་པ་ཁྱད་པར་ཅན་སྐྱེ་བའི་རྟེན་འབྲེལ་ད་ལྟ་ནས་སྒྲིག་པའི་ཕྱིར་དུ། 
གཡོན་པའི་ཀུན་སྤྱོད་རྣམས་བྱེད་དོ། །དེ་ཡང་ཤེས་རབ་ཀྱིས་དེ་ཁོ་ན་ཉིད་མཚན་ཉིད་རྫོགས་པར་རྟོགས་པ་ནི། ཐེག་པ་གཞན་དང་རྒྱུད་སྡེ་གཞན་དང་ཐུན་མོང་བ་ཡིན་ལ། ལམ་གཞན་གྱིས་བསྐལ་པ་གྲངས་མེད་པས་སངས་རྒྱས་འཐོབ་
དགོས་པ། ལམ་འདིར་སྐྱེ་བ་འདི་ཉིད་ལ་འཐོབ་པ་ནི། ཡུལ་གྱི་དེ་ཁོ་ན་ཉིད་ལ་ཁྱད་པར་མེད་ཀྱང་ཡུལ་ཅན་བདེ་བ་མཆོག་ལྷན་སྐྱེས་ཀྱི་བདེ་བས་དེ་ཁོ་ན་ཉིད་བསྒོམས་པ་ལས་ཡིན་ནོ། །མཁའ་འགྲོ་མའི་ཕོ་ཉ་མོ་མང་པོ་ཞིག་གཡོན་
པའི་ཀུན་སྤྱོད་ལ་དགྱེས་ཤིང་བྱ་བ་དེས་འཇུག་པས། གཡོན་པའི་ཀུན་སྤྱོད་དེ་རྣམས་དང་མཐུན་པར་སྤྱད་པས་དེ་དག་ཡིད་དགའ་བར་འགྱུར་བ་ཡང་ཡིན་ནོ། །གཉིས་པ་ནི། སྒྲུབ་པ་པོ་རང་གི་བྱ་བ་རྣལ་འབྱོར་ལ་བརྩོན་པ་ནི། དམ་ཚིག་
དང་ལྡན་པའི་རིགས་ལྡན་མ་ལ་སྤྱོད་པ་དང༌། དེ་དང་ལྷན་ཅིག་ཏུ་ཟས་ལ་སྤྱོད་པར་བྱེད་ཅིང༌། དམ་ཚིག་དང་ལྡན་པ་ལ་སྤྱོད་པ་ཡང་ཕྱག་རྒྱ་རིགས་ལྔ་ལ་ཀུན་ཏུ་སྤྱོད་པ་ཡིན་ལ། དེ་ཡང་རིན་པོ་ཆེའི་རིགས་མི་བསྐྱོད་པའི་རིགས་སུ་

བསྡུས་ནས། རིགས་བཞིར་རབ་ཏུ་བརྟག་པར་བྱ་བ་དང༌། དེ་ཡང་སྐུ་གསུང་ཐུགས་ཀྱི་རིགས་གསུམ་དུ་སྡུད་ཅིང༌། དེ་གསུམ་ཡང་གསང་ཆེན་རྡོ་རྗེ་འཆང་གི་རིགས་གཅིག་ལ་ནི་ཀུན་ཏུ་སྤྱོད་པ་ནི། གྲུབ་པའི་རྣལ་འབྱོར་པས་
རབ་ཏུ་མཆོད་པ་སྟེ་དེ་དང་རྗེས་སུ་མཐུན་ནོ། །གསུམ་པ་ནི། དཀོན་མཆོག་གསུམ་ལ་སོགས་པ་ལ་གནོད་པ་བྱེད་པ་རྣམས་གཞོམ་པའི་ཕྱིར་དུ། ལས་ཀྱི་ཚོགས་གསུངས་པ་ནི་དྲག་པོའི་སྦྱིན་སྲེག་བྱེད་ཐབས་ལས་གསུངས་པའི་ཆོ་གས། ཐབ་
ཁུང་གི་དཀྱིལ་འཁོར་གྲུབ་གསུམ་པ་བྱས་ལ་མངོན་སྤྱོད་ཀྱི་སྤྱིན་སྲེག་གི་ཡོ་བྱད་དང༌། ཡུངས་མར་ལ་སོགས་པ་རྣམས་ཀྱིས་མེ་སྦར་ལ། དུམ་སྐྱེས་མ་སྣ་བུག་གཡས་པ་ནས་བཅུག་སྟེ། འོག་ནས་བྱུང་བར་བསམས་ལ། དེ་རྡོ་རྗེ་ལྕགས་ཀྱུ་དང་གྲི་
གུག་བསྣམས་པས། བསྒྲུབ་བྱ་གཅེར་བུ་མྱོས་པར་གྱུར་པ་བཀུག་ལ། དེ་ཉིད་དུམ་བུར་བྱས་པར་བསམ་ཞིང་བ་ལང་གི་ཤ་དང་རྟ་ཡི་ཤ་དང༌། ཁྱི་ཡི་ཤ་དག་དང་སྣ་ཚོགས་པ་སྟེ་རྨ་བྱའམ་ཁྱིམ་བྱའི་ཤ་རྣམས་བསྒྲུབ་བྱའི་ཤ་ཡིན་པར་
བསམས་པ་ཡིས། ཁྲོ་བོ་ཆེན་པོའི་ང་རྒྱལ་དང་ལྡན་པས་ཆེ་གེ་མོ་མཱ་ར་ཡ་ཞེས་བྱ་བ་དང༌། རྩ་བའི་སྔགས་ཀྱིས་སྦྱིན་སྲེག་བྱས་ན། སངས་རྒྱས་དག་ཀྱང་ངེས་པར་འཇིག་པ་སྟེ་འཆི་ན། གཞན་ལྟ་ཅི་སྨོས་ཞེས་ཕུལ་བྱུང་བརྗོད་པའོ། །ཁ་
ཅིག་འདི་ནང་ལ་སྦྱར་ནས་ཕྱི་ལ་མི་སྦྱོར་བ་དང༌། གཞན་དག་དེ་ལས་བཟློག་ནས་བྱེད་ཀྱང༌། ལྭ་བ་པས་ཕྱི་ནང་གཉིས་ཀ་ལ་བཤད་པ་ལྟར་ལེགས་ལ། འདིར་ནི་ཚིག་མངས་སུ་དོགས་ནས་མ་བྲིས་སོ། །བཞི་པ་ནི། ཕྱག་རྒྱ་དང་སྔགས་ལེགས་

པར་བསླབས་པའི་ཕྱིའི་རྣལ་འབྱོར་མ་དང་ཡང་དག་པར་ལྡན་པའི་དཔའ་བོ་ནི། རབ་ཏུ་བསྔགས་པ་ཡིན་ལ་དེ་བཞིན་དུ་ཕྱག་རྒྱ་དང་ལྡན་པའི་ཟས་ཏེ་སྟོན་མོ་བྱེད་པའི་དཔའ་བོ་ཡང་བསྔགས་པ་ཡིན་ནོ། །ཤྲཱི་ཧེ་རུ་ཀ་ནི་གཉིས་སུ་མེད་པའི་བྱང་ཆུབ་
ཀྱི་སེམས་སོ། །དེ་ཡི་སྤྲུལ་པ་ནི་ཧེ་རུ་ཀར་བསྒྱུར་བའི་རྣལ་འབྱོར་རོ། །དེ་ཉེ་བར་སྤྱོད་པ་ནི་དེས་གུས་པ་དང་བཅས་པས་སྤྱོད་པའོ། །བསྟན་བཅོས་ཀུན་ནི་རིག་བྱེད་ལ་སོགས་པའི་གཞུང་ངན་པ་གཞན་ནོ། །སྤངས་པ་ནི་དོར་བའོ། །ཉེར་སྤྱོད་དེ་རྟག་ཏུ་
འཛིན་ཞིང་དམ་ཚིག་སྲུང་བ་ནི། མངོན་པར་འདོད་པའི་ལས་རྣམས་ཀུན་སྒྲུབ་པ་ལ་བགེགས་མེད་པར་ཇི་ལྟར་འདོད་པ་བཞིན་དུ་དེ་འགྲུབ་བོ། །འདིར་ནི་འགར་ཡང་འགྲུབ་མ་ཡིན། ཞེས་པ་ལ་འགྱུར་གཞན་ལས། འདིར་ནི་གཞན་དག་འགྱུར་
མ་ཡིན། ཞེས་འབྱུང་བའི་དོན་འདིར་ནི་སྟེ་སྔར་བཤད་པ་དེ་ནི། ཉན་ཐོས་ཀྱི་བྱང་ཆུབ་ལ་སོགས་པ་གཞན་དུ་འགྱུར་བ་མ་ཡིན་ནོ། །ཞེས་གསུངས་སོ། །སྒྲུབ་པ་པོ་དེ་ཡི་ཕོ་ཉ་མོ་མཆོག་སྟེ་གཞན་བཟང་པོ་དང༌བཅས་པ་སྟེ་ལྷན་ཅིག་པ། བརྩོན་
པར་ལྡན་པ་སྟེ་ལེ་ལོ་མེད་པར་དངོས་གྲུབ་སྒྲུབ་པ་ལ་རྗེས་སུ་ཆགས་པའོ། །དེ་འདྲ་བ་དེ་རྙེད་ནས་དེ་དང་ལེགས་པར་སྦྱོར་བ་ལས་ཀུན་ནས་ཏེ་ཤིན་ཏུ་ཆགས་པའི་དགའ་བ་ཡི་ལོངས་སྤྱོད་བྱའོ། །རྣལ་འབྱོར་གྱི་རྫས་ནི་ཐམས་ཅད་མཁྱེན་
པར་བགྲོད་པའི་བདུད་རྩིའི་བཅུད་ལེན་བྱང་ཆུབ་ཀྱི་སེམས་སོ། །དེས་རྣམ་པར་འབྱེད་པ་སྟེ་བྱེ་བྲག་ལོངས་སྤྱོད་པ་དང་གྲོལ་བའི་འབྲས་བུ་གཉིས་སྩོལ་ལོ། །བླ་མའི་མན་ངག་ཐོབ་ནས་དེ་སྒོམ་པ་ལ། རྟག་ཏུ་དགའ་ཞིང་གུས་པ་དང་

ལྡན་པས་བྱང་ཆུབ་བསྒྲུབས་ན་ཚེ་འདི་ཉིད་ལ་སངས་རྒྱས་འཐོབ་ལ། གལ་ཏེ་བརྩོན་འགྲུས་དམན་པས་དེ་ལྟར་མ་ཐོབ་པ་དེའི་ཚེ། སངས་རྒྱས་མ་ཐོབ་ཀྱི་བར་དུ་ཡང་རྣལ་འབྱོར་པ་དེ་ནི། ཇི་ལྟར་འདོད་པའི་དོན་རྣམས་ནོར་
སྦྱིན་དང་མཚུངས་པར་འབྱོར་པར་འགྱུར་རོ། །ལྔ་པ་ནི།  དཔལ་ཧེ་རུ་ཀ་མངོན་པར་བརྗོད་པ་བསྡུས་པའི་རྒྱུད་ལས། ཕོ་ཉ་དང་འདུས་ནས་བཟའ་བཏུང་ལོངས་སྤྱོད་པའི་ནང་གི་སྦྱིན་སྲེག་དང༌། ཕོ་ཉའི་རིགས་ཐམས་ཅད་ཀྱང་རྡོ་རྗེ་འཆང་གི་རིགས་
གཅིག་དང་ལྡན་པར་བྱས་ནས། ཕོ་ཉ་མཆོད་པའི་ཆོ་གའི་ལེའུ་སྟེ་ཉི་ཤུ་རྩ་བརྒྱད་པའོ། །འཁོར་ལོ་སྡོམ་པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་བཤད་པ། སྦས་པའི་དོན་ཀུན་གསལ་བ་ལས། ལེའུ་ཉི་ཤུ་རྩ་བརྒྱད་པའི་
བཤད་པའོ།།    ༈   །།གསུམ་པ་ཕོ་ཉའི་མཚན་ཉིད་དང་དྲོད་དང་ནུས་པའི་གནས་སྐབས་ཀྱི་ཆོ་ག་ལ་གསུམ། བཤད་པར་དམ་བཅའ་བ། བཤད་པ་དངོས། ལེའུ་ཡི་མཚན་བསྟན་པའོ། །དང་པོ་ནི། ཉེར་བརྒྱད་པའི་རྗེས་དེ་ནས་སྔར་
བཤད་པའི་མཚན་ཉིད་ལས། གཞན་ཡང་སྟེ་ཕོ་ཉའི་ཁྱད་པར་གྱི་མཚན་ཉིད་ཤེས་པར་བྱ་བ་བསྟན་པ་ནི་སྟེ་བསྟན་པར་བྱའོ། །དགོས་པ་གང་གི་དོན་དུ་ན། རྣལ་འབྱོར་པ་གང་གིས་ཕོ་ཉའི་མཚན་ཉིད་ཡང་དག་པ་ཤེས་པར་འགྱུར་བའི་
ཆེད་ཡིན་ལ། དེ་ལྟར་ཤེས་ན་མཁའ་འགྲོ་མ་རྣམས་དམ་ཚིག་ལས་མི་འདའ་བར་སྒྲུབ་པ་པོ་རྣམས་ལ་ཕན་པའི་ཕྱིར་དུ་གནས་པར་འགྱུར་རོ།	།གཉིས་པ་ལ་གསུམ། ཕོ་ཉའི་མཚན་ཉིད། ནུས་པའི་ཆོ་ག །རྣལ་འབྱོར་ཆེན་པོ་

ལ་བསྔགས་པའོ། །དང་པོ་ནི། མཁའ་འགྲོ་མའི་དམ་ཚིག་ཤེས་ནས་བརྟེན་ན། དེ་རྣམས་ཀྱིས་རྣལ་འབྱོར་པ་མིང་པོ་དང་ཕ་དང་བདག་པོ་ཁྱོ་བཞིན་དུ་སྐད་ཅིག་གིས་མཐོང་ཞེས་གོང་མ་རྣམས་འཆད་དོ། །ཕྱག་རྒྱ་གང་རྙེད་པ་དང་གནས་
ཚུལ་ནི། ཕའམ་ཡང་ན་མ་དང་ནི། ཞེས་པ་ཤིན་ཏུ་སྡུག་པའི་སེམས་ཀྱིས་ལྷན་ཅིག་ཏུ་སྤྱོད་པར་རྗེས་སུ་འཇུག་པའོ། །གང་ལ་རྗེས་སུ་འཇུག་ཅེ་ན། བདག་པོ་ཉིད་ཅེས་པ་རྣལ་འབྱོར་པ་ཡེ་ཤེས་ཐོབ་པ་ལའོ། །སྐད་ཅིག་མཐོང་ནི་བདེ་སྟོང་
གཉིས་སུ་མེད་པར་ཞུགས་པ་དག་གིས་ཡེ་ཤེས་དེའི་བདག་ཉིད་སོ་སོ་རང་གི་རིག་པ་སྐད་ཅིག་ཇི་སྲིད་པར་མཐོང་བའོ། །ལྕེ་སྦོམ་པ་དང་མིག་ནི་དམར་སེར་དང༌། ཡན་ལག་རྩུབ་པ་དང༌། སྤུ་སྟེ་སྐྲ་དམར་སེར་ཅན་བཞི་ནི་ཕྱག་རྒྱ་མོ་རིགས་བཞི་
ཡིན་ལ། དེ་ཡང་ལྭ་བ་པའི་འགྲེལ་པར་དང་པོ་ནི།   བཞིན་འཕེལ་ཆེ་ཞིང་ནུ་རྒྱས་མ། །གཞན་ཡང་ཐུང་ཞིང་སྐྲ་ཡང་ཐུང༌། །གླང་ཆེན་དྲི་བྲོ་རེག་མྱོས་པ། །མདོར་བསྡུས་ནས་ནི་རབ་ཏུ་བསྒྲགས། །ལུས་བོང་རིང་ཞིང་བཞིན་ཡང་རིང༌། །དེ་བཞིན་ལག་
པ་རྐང་པའང་རིང༌། །ཉ་ཡི་དྲི་བྲོ་ཁུ་བ་འབབ། །སྐྱེ་གནས་རིང་ཞིང་ཟླ་བ་འབབ། །མཉམ་ཞིང་སྔོ་བསངས་ནུ་མ་འཁྲང༌། །ཡན་ལག་ཆུང་ཞིང་སྐྲ་ཡང་སྲབ། །སྐྱེ་གནས་ཆུང་ཞིང་ཡན་ལག་རྩུབ། །དལ་བར་སྨྲ་ཞིང་སྣ་མཐོ་བ། །མགྲིན་རིང་ཧ་ཅང་རིང་
པ་མིན། །གཟུགས་མཛེས་པད་མ་དཀར་པོ་འདྲ། །ལུས་ལ་རྟག་ཏུ་རྔུལ་འབྱུང་བ། །ཤིན་ཏུ་དྲི་ཞིམ་ཡིད་འཕྲོག་མ། །མིག་དང་ལྟ་སྟངས་རི་དྭགས་འདྲ། །རི་དྭགས་མགྲིན་པ་རི་དྭགས་ལྟོ། །རི་དྭགས་རྒྱལ་པོའི་རྐེད་པ་ཅན། །སྐལ་བཟང་པད་

མའི་དྲི་དང་ལྡན། །ཞེས་པའོ། །གཉིས་པ་ནི། །མིག་དམར་བ་ཤས་ཆེ་ཞིང་སེར་བ་དང༌། དེ་བཞིན་རྐང་པ་ལག་པའང་དམར། །མ་ལླི་ཀ་ཡི་དྲི་འབྱུང་ཞིང༌། །བདེར་གཤེགས་འདུས་པ་ཉིད་དགའ་བའི། །བུད་མེད་དངོས་གྲུབ་སྟེར་བར་བྱེད། །
ལུས་རྒྱས་ནུ་མའང་རབ་རྒྱས་ཤིང༌། །སྐྲ་ནི་འཁྱིལ་བར་གྱུར་པ་དང༌། །ངང་པའི་འགྲོས་ཅན་དལ་བར་སྨྲ། །ཤིན་ཏུ་རིང་མིན་བཞིན་ཡང་ཟླུམ། །ལྟེ་བའི་དབུས་སུ་གཉེར་གསུམ་ནི། །དབུས་ནས་འཕྱང་བ་དེར་ཤེས་བྱ། ཞེས་པའོ། །གསུམ་པ་ནི། རྩུབ་ཅིང་ཡན་ལག་
རྩུབ་པ་དང༌། །བརྒྱ་བྱིན་ལྟ་བུས་གཞན་ལ་སྨོད། །ཅེས་པའོ། །བཞི་པ་ནི། སྐྲ་ནི་འཁྱིལ་ཞིང་ཁམ་པར་གནས། །མདོག་ངན་ཡན་ལག་རྩུབ་པ་དང༌། །སྐྱེས་པ་ལྟ་བུར་ནུ་མ་སྤངས། །ས་ལི་ལྟ་བུའི་དྲི་ཡང་བྲོ། །འོད་འབར་ས་ལིའི་དྲིའི་འབྱུང་ལ། །རྟག་ཏུ་
ཆང་ལ་དགའ་བ་སྟེ། །དམ་ཚིག་སྤྱོད་པ་ཕུན་སུམ་ཚོགས། །བསམ་པ་རྟོག་ལ་ནན་ཏན་བྱེད། །ཁྱད་པར་ཅན་གྱི་དྲི་ཞིམ་པའི། །ཆང་གི་རྗེས་སུ་འགྲོ་བ་སྟེ། །ཆང་གི་ཁྱད་པར་དག་དང་ནི། །ཆང་གིས་ཤིན་ཏུ་མྱོས་པ་དང༌། །དེ་བཞིན་ཁུ་བ་མང་
བའོ། ཞེས་པའོ། །ཕྱག་རྒྱ་དེ་རྣམས་ནི་གྲོལ་བའི་དངོས་གྲུབ་ཀྱི་དོན་དུ། དགེ་བའི་བཤེས་གཉེན་ཏེ་རྣལ་འབྱོར་པ་ཐམས་ཅད་ཀྱི་ཐུན་མོང་དུ་རྗེས་སུ་འགྲོ་བ་མའོ། །གང་ཞིག་བཟླས་པ་དང་བརྟུལ་ཞུགས་ཀྱི་སྤྱོད་པ་ལ། རྟག་ཏུ་དགའ་བ་ཕོ་ཉ་
མོའི་མཚན་ཉིད་རྣམས་དྲན་པ་དང་ནི་ཡང་དག་པར་ལྡན་པ། རྒྱུན་མི་འཆད་པར་རྣལ་འབྱོར་ལ་བསླབས་ནས། ཕོ་ཉ་མོ་དང་བཅས་པ་སོགས་ཀྱིས་བསྡུས་པ་བཟའ་སྲུང་གི་དམ་ཚིག་ལ་གོ་འཕང་སྟེ་གནས་པའི་སྔགས་པ་དེ་ལ། མཁའ་

འགྲོ་མ་མཆོག་སྟེ་གཙོ་བོ་ཉི་ཤུ་རྩ་བཞིས། །སྤྱོད་པ་སྟེ་མངོན་མཐོ་མཆོག་དང་དངོས་པོར་ཞེན་པའི་འཆིང་བ་ལས་གྲོལ་བའི་འབྲས་བུ་རབ་ཏུ་སྟེར་བར་བྱེད་དོ། །གཉིས་པ་ནི། ཧེ་རུ་ཀའི་དཀྱིལ་འཁོར་གྱི་འཁོར་ལོ་བསྒོམས་ལ་རྩ་བའི་སྔགས་དྲང་ངེས་
གཉིས་ནི་རྟག་ཏུ་ཟློས་པ་སྟེ་བཟླའོ། །དེ་ནི་མངོན་པར་འདོད་པའི་དོན་ཀུན་སྒྲུབ་པར་བྱེད་པ་དང༌། བར་དུ་གཅོད་པའི་བདུད་ཀུན་རབ་ཏུ་ཞི་བར་བྱེད་པས་ན། དངོས་གྲུབ་ཐམས་ཅད་གསང་སྔགས་འདི་ལས་འབྱུང་བ་སྟེ་ཤིན་ཏུ་གོམས་པར་བྱས་པས་འཐོབ་
བོ། །དེ་གང་ཡིན་ཞེ་ན། རྒྱུ་བ་ནི་བཅུད་དང་མི་རྒྱུ་བ་ནི་སྣོད་དང༌། འཇིག་རྟེན་གསུམ་ནི་ས་འོག་ས་སྟེང་ས་བླའི་དག་པའི་སངས་རྒྱས་ཀྱི་ཞིང་སྟེ། དེ་ཐམས་ཅད་རྡོ་རྗེ་འཛིན་པ་ལྷན་སྐྱེས་ཀྱི་ངོ་བོར་རོ་གཅིག་ཏུ་བྱས་པའི་རྣལ་འབྱོར་ལ་རོལ་པས།  སྤྱོད་
པ་དང་གྲོལ་བའི་འབྲས་བུ་རབ་ཏུ་སྟེར་རོ། །ཡིད་སྐྱོབ་པའི་སྔགས་དང་ཕྱག་རྒྱར་ཡང་དག་པར་ལྡན་པའི་སྒྲུབ་པ་པོ་ཉིད་ནི་དངོས་གྲུབ་མཆོག་སྒྲུབ་པ་ལ་བརྩོན་པ་ཡིན་པས། ཕྱག་རྒྱ་ལ་སྦྱོར་བ་དང་བྲལ་བའི་གསང་སྔགས་ནི། ལུས་ཅན་ཏེ་སྒྲུབ་
པ་པོ་རྣམས་ལ་འགྲུབ་མི་འགྱུར་བ་སྟེ་འགྲུབ་པར་ཤིན་ཏུ་དཀའོ། །དེ་བས་ན་སྔགས་དང་ཕྱག་རྒྱའི་རབ་སྦྱོར་ལ་མངོན་པར་བརྩོན་པས་ཇི་སྲིད་དུ་ཚར་གཅོད་པ་དང་རྗེས་སུ་འཛིན་པའི་དྲོ་བའི་བྱ་བ་སྟེ་ནུས་པ་དག་ཐོབ་པ་དེ་སྲིད་དུ་འབད་ལ། དེ་ཐོབ་པ་
དང་མ་ཐོབ་པ་ཡང་རྟོགས་པར་བྱས་ཏེ། དྲོད་ཐོབ་ནས་སྤྱོད་པར་བྱའོ། །ཡང་ན། དང་པོ་ཤེས་རབ་དྲོ་བ་སྟེ། །གཉིས་པ་དུ་བ་ལྡན་པར་འགྱུར། །གསུམ་པ་ལ་ནི་འོད་འཁྲུགས་འབྱུང༌། །བཞི་པ་མར་མེ་ལྟར་འབར་བ། །ལྔ་པ་རྟག་ཏུ་སྣང་བ་ནི། །སྤྲིན་མེད་པ་

ཡི་ནམ་མཁའ་བཞིན། །ཞེས་གསུངས་པ་ལྟར་རོ། །དྲོ་བ་དང་རྩེ་མོ་དང་བཟོད་པ་དང་ཆོས་མཆོག་བཞི་སྟེ། ཀུན་ལས་བཏུས་དང་མདོ་སྡེ་རྒྱན་ལས་གསུངས་པ་ལྟར་བཤད་དོ། །གསུམ་པ་ལ་གཉིས། རྣལ་འབྱོར་ཆེན་པོ་ལ་སྡང་ཞིང་
དོར་བའི་ཉེས་དམིགས། རྣལ་འབྱོར་ཆེན་པོ་ལ་གནས་པའི་ཕན་ཡོན་ནོ། །དང་པོ་ནི། མངོན་པར་འདོད་པའི་དོན་ཀུན་ཚེ་འདི་ཉིད་ལ་སྒྲུབ་པར་བྱེད་པའི་དཔལ་ཧེ་ར་ཀའི་རྣལ་འབྱོར་ཆེན་པོ་ལ་གང་ཞིག་རྨོངས་ཤིང༌། །སྡིག་གྲོགས་དང་ཕྲད་པས་སྡང་
བས་སུན་འབྱིན་པ་ནི། མནར་མེད་པར་འགྲོའོ། །དེ་ལས་ཐར་ནས་ཀྱང་ཁྱིའི་སྐྱེ་གནས་བརྒྱར་སྐྱེས་ཏེ། དེ་ནས་མིར་སྐྱེས་ཀྱང་སྨེ་ཤ་ཅན་ཏེ་རིགས་ངན་གྱི་རིགས་སུ་སྐྱེ་བར་འགྱུར་རོ། །དཔེར་ན་གང་ཟག་ལ་ལ་མར་འདོད་པས་འབད་པ་མང་
པོས་ཆུ་ནི་བསྲུབས་པར་གྱུར་ཀྱང༌། མར་སར་འབྱུང་བར་མི་འགྱུར་གྱི་ལུས་ཉོན་མོངས་པ་སྟེ་སྡུག་བསྔལ་བ་ཁོ་ནར་ཟད་དོ། །དེ་བཞིན་དུ་རྣལ་འབྱོར་འདི་དོར་ནས་འཚོ་བའི་ཐབས་ཀྱི་རྒྱུར་གྱུར་པའི་རྣལ་འབྱོར་གཞན་ལ་བརྟེན་ནས་འཛིན་
ཞིང་མཆོད་པ་བྱེད་པ་ནི། འདི་དང་གཞན་དུ་སྟེ་ཕྱི་མར་ངལ་བ་དོན་མེད་པར་འགྱུར་རོ། །གཉིས་པ་ནི། དཔལ་ཧེ་རུ་ཀའི་རྣལ་འབྱོར་ཆེན་པོ་མཆོག་ཡོངས་སུ་འཛིན་པའི་དཔའ་བོ་སྟེ་སྒྲུབ་པ་པོ་ནི། རིགས་ངན་གདོལ་པ་དང་ཀླ་ཀློ་ཡིན་ན་ཡང༌།
ཡུལ་ཕྱོགས་གང་ན་གནས་པར་གྱུར་པའི་ཡུལ་ཕྱོགས་དེ། དཔའ་བོའི་ཡུལ་དུ་ཡོངས་སུ་བརྟག་པར་བྱ་སྟེ། ཡུལ་དེའི་སེམས་ཅན་རྣམས་ཡོངས་སུ་གཟུང་བའི་རྒྱུར་ཡུལ་དེ་རུ་ཧེ་རུ་ཀ་པ་ནི་རྟག་པར་རྣལ་འབྱོར་པ་དེ་ཡི་སྙིང་ལ་གནས་

པ་སྟེ་བཞུགས་པས། ཅི་ནས་ཀྱང་དེའི་རྩ་ལག་རྣམས་ཀྱང་མཆོད་པར་བྱའོ། །གསུམ་པ་ནི། དཔལ་ཧེ་རུ་ཀ་མངོན་པར་བརྗོད་པ་བསྡུས་པའི་རྒྱུད་ལས། ཕོ་ཉའི་མཚན་ཉིད་བསྟན་པ་དང༌། དྲོད་ཀྱི་ནུས་པའི་གནས་སྐབས་སྐྱེད་ཐབས་ཀྱི་ཆོ་གའི་
ལེའུ་སྟེ་ཉི་ཤུ་རྩ་དགུ་པའོ། །འཁོར་ལོ་སྡོམ་པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་བཤད་པ་སྦས་པའི་དོན་ཀུན་གསལ་བ་ལས། ལེའུ་ཉི་ཤུ་རྩ་དགུ་པའི་བཤད་པའོ།།  	༈    །།དྲུག་པ་བར་ཆད་སེལ་བའི་བསྲུང་བའི་
སྔགས་བཏུ་བ་ལ་གསུམ། བཤད་པར་དམ་བཅའ་བ། དམ་བཅས་པའི་དོན་བཤད་པ། ལེའུའི་མཚན་བསྟན་པའོ། །དང་པོ་ནི། ཉེར་དགུ་པའི་རྗེས་དེ་ནས་ཧེ་རུ་ཀའི་སྔགས་བཏུ་བ་ལས་གཞན་ཡང་གནོད་མཛེས་ཀྱི་སྔགས་ཀྱི་མངོན་
པར་རྟོགས་པ་བཤད་པར་བྱའོ། །དེ་ཡང་རྒྱུད་གཞན་གྱི་སློབ་དཔོན་གྱིས་ཤིན་ཏུ་རྙེད་དཀའ་བའི་དབྱངས་གསལ་དགོད་པའོ། །དགོས་པ་ནི་སྒྲུབ་པ་པོ་གང་གི་སྔགས་བཏུ་བ་ཤེས་པ་ཙམ་གྱིས་ནི། །མྱུར་དུ་བགེགས་ཞི་བའི་དངོས་གྲུབ་
སྒྲུབ་པར་བྱེད་པའོ། །གཉིས་པ་ལ་གསུམ། ས་གཞི་བསྟར་བ་སོགས་བྱས་ཏེ་སྔགས་བཏུ་བ། བཏུས་པའི་ཆེ་བ་ཆོ་ག་དང་བཅས་པ། སྔགས་བཞི་རིམ་པར་བསྒྲིགས་ཏེ་བསྟན་པའོ། །དང་པོ་ལ་བཞི། གང་དུ་སྔགས་བཏུ་བའི་གཞི་
འདུ་བྱ་བ། གང་གིས་ཐུ་བའི་རྣལ་འབྱོར་བསྟན་པ། གང་ལས་ཐུ་བའི་གཞི་དགོང་པ། སྔགས་བཏུ་བའི་ཚུལ་དངོས་སོ། །དང་པོ་ནི། གང་དུ་སྔགས་ཐུ་བའི་ས་ཡི་ཆ་ནི་མཐོ་དམའ་མེད་པར་ངོས་མཉམ་ཞིང༌ས་ཡིད་དུ་འོང་བར་ཙན་དན་

གྱི་ཆུས་ནི་ཉེར་བར་བསྐུའོ། །དྲི་བཟང་པོའི་དྲི་དང་ལྡན་པའི་ས་ལ་ནི། མེ་ཏོག་སིལ་མ་གཅལ་དུ་བཀྲམ་ཞིང༌། མར་མེའི་ཕྲེང་བས་ཡང་དག་པར་དཀྲིགས་པ་དང༌། སྤོས་བཟང་པོའི་དྲི་ཡིས་ཉམས་དགའ་བར་བྱས་པའི་
ས་གཞིར་སྔགས་བཏུ་བའོ། །གཉིས་པ་ནི། སྔགས་ཐུ་བ་པོ་བདག་གིས་བྱ་དགོས་པ་ཐམས་ཅད་བྱས་ནས་ནི་སྔགས་བཏུ་བར་བྱའོ་ཞེས་སྦྱར་རོ། །དེ་ནི་སྡོམ་འབྱུང་ལས། སྔགས་པས་ཙཱ་རུ་ཡང་དག་སྤྱད། །བདུད་རྩི་བཏུང་བར་བྱ་
དེ་ནས། །རང་ལྷག་ལྷ་ཡི་རྣལ་འབྱོར་གྱིས། །གཏོར་མ་སྦྱིན་པ་སྔོན་འགྲོ་བར། །མཁའ་འགྲོ་མ་ཀུན་མཉམ་སྦྱོར་བའི། །སློབ་དཔོན་ལེགས་པར་མཉམ་བཞག་སྟེ། ཞེས་གསུངས་པ་ལྟར་ཧེ་རུ་ཀའི་རྣལ་འབྱོར་གྱིས་སྔོན་དུ་གཏོར་
མ་སྦྱིན་ལ། དེ་ནས་དཔའ་བོ་དང་རྣལ་འབྱོར་མ་ཀུན་མཉམ་པར་སྦྱོར་བའི་ཏིང་ངེ་འཛིན་ལ་མཉམ་པར་བཞག་པ་སྔོན་དུ་བྱའོ། །དེར་མ་ཟད་ཕྱོགས་གཅིང་པ་ཡང་བྱས་ནས་སུ་སྔགས་བཏུ་བ་སྟེ། ཕྱོགས་བཅིང་བ་ནི་རྡོ་རྗེའི་ས་
གཞི་དང༌། ར་བ་དང་གུར་དང་བླ་རེ་དང༌། མདའི་དྲ་བ་དང་མེ་རི་རྣམས་དགོད་པའོ། །གསུམ་པ་ནི། ཕྱོགས་བཅིངས་པའི་རྗེས་དེ་ནས་རྫ་རྔ་བཅིངས་པ་ལྟ་བུའི་དབྱིབས་ས་ལ་བྲི་བར་བྱ་སྟེ། དེ་ཡང་ཕྱོགས་རི་ནས་རི་མོ་བརྒྱད་
བརྒྱད་གྱིས་ལེགས་པར་བསྐོར་བ་ལ་རེའུ་མིག་བདུན་བདུན་བྱས་པས་རེའུ་མིག་ཞེ་དགུར་འགྱུར་ལ། རེའུ་མིག་ཟིན་པའི་རྗེས་སུ་རི་མོ་དགུ་པས་བསྐོར་བ་སྟེ་དེ་ནི་དབུས་སུ་བྱེད་པའོ། །འགྲེལ་པ་བཞི་ལས་རྫ་རྔའི་དབྱིབས་ལྟ་བུ་ལ་

རེའུ་མིག་བྱ་བར་བཤད་པས། རྫ་རྔ་བཅིངས་པ་ལྟ་བུའི་དབྱིབས་ནི་རེའུ་མིག་ནི་བྱེད་པའི་གཞི་ལ་བྱའི། །རེའུ་མིག་གི་དབྱིབས་ལ་མི་བྱའོ། །རི་མོ་དགུས་ཟླུམ་པོར་བསྐོར་བའི་དབྱིབས་ནི། རྫ་རྔ་ཟོ་བར་དཀྲིས་མས་བཅིངས་པ་དང་འདྲ་བར་བཅིངས་
པ་ཞིག་ཡོད་པར་གསལ་ལོ། །རེའུ་མིག་ཞེ་དགུ་ལ་ནི་ཡི་གེ་སྟ་གསལ་བྱེད་དང༌། ཕྱི་མོ་སྟེ་དབྱངས་རྣམས་མཉམ་པ་སྟེ་རྫོགས་པར་བྲིས་ཏེ། སློབ་དཔོན་ཧེ་རུ་ཀའི་ཏིང་ངེ་འཛིན་ལ་ཤིན་ཏུ་མཉམ་པར་བཞག་པས་ཨ་ནས་ཧའི་བར་དུ་དགོད་པར་
བྱའོ། །རྡོ་རྗེ་མཁའ་འགྲོ་ལས། དབུས་ཀྱི་རེའུ་མིག་སྟོང་པ་ལ། །ཀ་ཤ་ཞེས་བྱའི་ཡི་གེར་ནི། །གནས་པ་ཡིན་ནི་བྲི་བར་བྱ། །ཞེས་གསུངས་པས་དབུས་མ་སྟོང་པ་ལ་ཀྵ་བྲིའི། །བཞི་པ་ལ་གསུམ། སྔགས་བཏུ་བ་མདོར་བསྟན་པ་དང༌། བཏུ་གཞི་
དང་མདོར་བསྟན་གྱི་ངེས་དོན་དང༌། སྔགས་བཏུ་བ་རྒྱས་པར་བཤད་པའོ། །དང་པོ་ནི། རྫ་རྔའི་དབྱིབས་ཅན་དེར་གནས་པའི་དབྱངས་གསལ་ལས། དཔའ་བོ་ནི་འདོད་པའི་དོན་ཀུན་སྒྲུབ་པར་བྱེད་པའི་སྔགས་བཏུ་བར་བྱའོ། །སྔགས་ལ་དཔའ་བོ་ཞེས་
པ་ནི་སྔགས་དང་ལྷ་དབྱེར་མེད་པའི་ཕྱིར་རོ། །ཇི་ལྟར་དུ་བཏུ་ཞེ་ན། དབྱངས་རྣམས་རིམ་པ་བཞིན་དུ་འབྱུང་བ་དང༌། ཡི་གེ་སྟེ་གསལ་བྱེད་རྣམས་རིམ་པ་བཞིན་དུ་འབྱུང་བ་མིན་པའི་ཚུལ་གྱིས། སྒྲུབ་པ་པོས་ཡི་གེ་ཞེ་དགུའི་གྲངས་རྣམས། རེའུ་མིག་དེ་
དག་གི་ནང་དུ་ཚུད་པར་བྱས་པ་ལས་བཏུའོ། །སྡོམ་འབྱུང་ལས། དང་པོ་ཨ་ཡིག་ནས་བརྩམས་ཏེ། །ཧ་ཡིག་རྣམ་པའི་བར་དུ་སྔགས། །གཡས་སྐོར་རྣམ་པའི་སྦྱོར་བ་ཡིས། །ཤེས་པར་བྱའོ་གསང་བའི་བདག །ཅེས་དབྱངས་གསལ་གཉིས་ཀ་གཡས་

སྐོར་དུ་དགོད་པར་གསུངས་པས་དབྱངས་གཡས་སྐོར་དང༌། གསལ་བྱེད་གཡོན་སྐོར་དུ་འགོད་པ་ལུགས་འབྱུང་དང་ལུགས་བཟློག་གི་དོན་མིན་ནོ། །དེས་ན་རིམ་བཞིན་དང་རིམ་མིན་ནི་སྔགས་ཐུ་ཚུལ་ལ་བྱའོ། །གཉིས་པ་ནི།
འདིར་ལྭ་བ་པ་དང་ལྷ་སྦས་ཀྱིས། དེ་ནས་རྫ་རྔ་བཅིངས་བྱས་ཏེ། ཞེས་པ་ནས། གྲངས་དེ་དག་གི་ནང་ཆུད་པར། ཞེས་པའི་བར་ལ་ངེས་དོན་གྱི་བཤད་པ་མཛད་པ་ནི། རྫ་རྔའི་སྐད་དོད་མུ་ར་ཛེ་ཞེས་པའི་ཡི་གེ་གསུམ་ནི། སྐུ་གསུང་ཐུགས་ཀྱི་དབྱེ་བས་
སྐུ་གསུམ་མོ། ཞེས་ཡི་གེ་གསུམ་སྐུ་གསུང་ཐུགས་སུ་བྱེད་པ་ནི། ཨོཾ་སྐུ། ཨཱཿ གསུང༌། ཧཱུཾ་ཐུགས་སུ་བྱེད་པའོ། །དེ་སྐུ་གསུམ་དུ་བྱེད་པ་ནི། རིམ་པ་བཞིན་དུ་སྤྲུལ་སྐུ་དང༌། ལོངས་སྐུ་དང༌། ཆོས་སྐུར་འཇོག་པའོ། །ལྭ་བ་པས། རླུང་
གིས་ཤིན་ཏུ་བསྐོར་བ་ཡི། རི་མོ་བརྒྱད་ལ་ཡང་དག་བརྟེན། །རི་མོ་དགུ་པ་དབུས་གནས་པ། ཞེས་པ་ནི་དབུས་ཀྱི་རི་མོ་དགུ་པ་རི་མོ་བརྒྱད་ཀྱི་བཞི་པོ་དང༌། དབུས་ཀྱི་རི་མོ་ཟླུམ་པོ་རླུང་དུ་ལྷ་སྦས་ཀྱིས་བཤད་པས་རི་མོ་བརྒྱད་ཀྱིས་བསྐོར་བའི་
རི་མོ་བརྒྱད་ཀྱི་རྟེན་རི་མོ་དགུ་པ་ནི་རླུང་ཞེས་བྱ་སྟེ། འབྲུ་གསུམ་གྱི་སྔགས་དང་རླུང་གཉིས་དབྱེར་མེད་པར་སྦྱོར་བའོ། །སྟོང་པའི་རྣམ་པ་དྲི་མེད་དགོད། །ཨཱཿ ལི་ཀཱ་ལི་མཉམ་རྒྱས་བྱ། ཞེས་པ་ནི་འོག་ཏུ་བཤད་དོ། །དགའ་བ་བཞི་ཡི་རང་བཞིན་ཅན། །
ཆོས་ཀྱི་རྔ་ཆེན་མི་ཤིགས་པ། ཞེས་པའི་རྔ་ནི་གཉིས་ཏེ། སངས་རྒྱས་ཀྱི་ཆོས་ཀྱི་རྔ་དང༌། ལུས་ཀྱི་དབུས་སྙིང་གའི་མི་ཤིགས་པའི་རྔའོ། །དེ་ནི་དགའ་བ་བཞིའི་རང་བཞིན་ཅན་ཏེ་དགའ་བ་བཞི་འབྱུང་བ་ཅན་ནོ། །རེའུ་མིག་སྟོང་པའི་རྣམ་པ་ཅན་

ལ་ཡི་གེ་རེ་རེ་མཉམ་པར་དྲི་མ་མེད་པའི་ཨཱ་ལི་ཀཱ་ལིས་རྒྱས་པར་བྱས་པ་སྟེ་བཀང་བ་ནི། གསུང་རབ་ཡན་ལག་བཅུ་གཉིས་པའི། །ཆོས་ཀྱི་ཡི་གེ་ཡོངས་རྫོགས་པ། ཞེས་གསུངས་ཏེ། ཆོས་ཀྱི་རྔ་ཆེན་པོས་དབྱངས་གསལ་གྱི་བདག་ཉིད་ཀྱི་གསུང་རབ་
ཡན་ལག་བཅུ་གཉིས་ཀྱི་ཆོས་ཀྱི་ཡི་གེ་རྫོགས་པར་སྟོན་པར་མཚོན་པའོ། །དེ་འདྲ་བའི་ངག་གི་བྱ་བ་ཐམས་ཅད་ཀྱི་རྩ་བ་ནི། སྙིང་ཁའི་མི་ཤིགས་པ་ལ་གནས་པའི་རླུང་ཡིན་པས། རེའུ་མིག་ཞེ་དགུའི་ཡི་གེ་ཐམས་ཅད་ཀྱི་རྟེན་ཡིན་ལ། དབུས་ཀྱི་
ཀྵ་ནི་མི་ཤིགས་པ་མཚོན་བྱེད་དོ། །སྔར་རྫ་རྔའི་མིང་གི་ཡི་གེ་བཤད་ལ། འདིར་མིང་གི་དོན་འཆད་པས་ཁྱད་པར་ཆེའོ། །དེ་དག་གྲངས་ཀྱི་ནང་སོན་པ། །ཆོས་བདག་མེད་ལ་ཡང་དག་བརྟེན། ཞེས་པ་ནི་ལྷ་སྦས་ཀྱིས་དེ་དག་གི་གྲངས་ཀྱི་བར་བར་
ནས་བཏུ་བ་ནི་ཆོས་བདག་མེད་པའོ། །ཞེས་བཤད་པ་ལྟར་ཡིན་པས་དབྱངས་གསལ་ལས་སྔགས་ཐུ་བ་ནི། གསུང་རབ་ཡན་ལག་བཅུ་གཉིས་ཀྱི་དབྱངས་གསལ་གྱི་སྙིང་པོ་བདག་མེད་པའི་ཡེ་ཤེས་ཐུ་བའོ། །ཞལ་བཞི་པར་ནི་རྣམ་གྲགས་པ། །བདུད་
བཞི་རྣམ་པར་འཇོམས་པའོ། ཞེས་པ་ནི། ཧེ་རུ་ཀ་མངོན་འབྱུང་ལས། ཞལ་བཞི་བ་ཡི་སྔགས་འདི་དག །མ་བྱུང་འབྱུང་བ་མི་འགྱུར་རོ། །ཞེས་སུམྦྷ་ནིའི་སྔགས་ལ་ཞལ་བཞི་པའི་སྔགས་སུ་གསུངས་པ་ནི་ཞལ་བཞི་པའི་སྔགས་སུ་གྲགས་
པའོ། །བཏུས་པའི་སྔགས་ཏེ་བཏོན་པས་བདུད་འཇོམས་པའི་ངེས་དོན་ནི། གསུང་རབ་ཀྱི་སྙིང་པོ་བཏུས་པའི་བདེ་སྟོང་དབྱེར་མེད་ཀྱི་ཡེ་ཤེས་ཀྱིས། ནང་གི་བདུད་རྣམས་རྩད་ནས་འདོན་པའོ། །རླུང་ལ་ཞོན་ནས་སྤྲོ་བྱེད་ཅིང༌། །ཁམས་

གསུམ་པོ་ནི་ཡང་དག་སྡུད། །རླུང་གི་དེ་ཉིད་ཤིན་ཏུ་རིག །ཅེས་པའི་དོན་ནི་ལྷ་སྦས་ཀྱིས། སྔགས་ཀྱི་གཟུགས་རྣམས་བཟླས་པའི་དུས་ན་རྣམ་པར་འཕྲོ་བ་དང་བསྡུ་བ་ནི། རླུང་ལ་མཉམ་དུ་ཞོན་པས་ཁམས་གསུམ་མ་ལུས་པ་རླུང་གི་
དེ་ཁོ་ན་ཉིད་དུ་རིག་པར་བྱའོ། །ཞེས་སུམྦྷ་ནིའི་སྔགས་ཟློས་པ་ན་སྤྲོ་བསྡུ་བྱེད་པ་ནི། ཁམས་གསུམ་པའི་རྩ་བ་རླུང་གི་དེ་ཉིད་རིག་ནས། རླུང་ལ་བསྐྱོན་པའི་རྡོར་བཟླས་བྱེད་པ་སྟེ། སྔར་ཡི་གེ་གསུམ་རླུང་དང་དབྱེར་མེད་པར་བཤད་པ་དང་སྦྱར་རོ། །རིམ་
བཞིན་འབྱུང་དང་རིམ་མིན་པའི། །ཨཱ་ལི་ཀཱ་ལི་ལས་བྱུང་བ། །བརྗོད་ད་བརྗོད་བྱའི་ཡི་གེ་སྟེ། །སྒྲ་བརྙན་ལྟ་བུའི་རྣམ་པར་རྟོགས། ཞེས་པའི་དོན་ནི་གཉིས་ལས་བརྗོད་བྱ་ལ་སྦྱར་ན། རིམ་དང་རིམ་མིན་གྱི་དོན་ཡས་བབས་ཀྱི་དགའ་བཞི་ལུགས་
འབྱུང་དང༌། མས་བརྟེན་གྱི་དགའ་བཞི་ལུགས་བཟློག་གོ། དེ་གཉིས་ནི་ཨཱ་ལི་ཀཱ་ལིས་མཚོན་པའི་ཁམས་དཀར་དམར་འདུས་པ་ལས་བྱུང་བའོ། །རྗོད་བྱེད་ལ་སྦྱར་ན་དབྱངས་གསལ་བཀོད་པ་ནི། དབྱངས་གསལ་དངོས་མིན་གྱི་དེ་གཉིས་
ཀྱི་གཟུགས་བརྙན་ནོ། །དེས་ནི་ངག་ཐམས་ཅད་བྲག་ཅ་དང་འདྲ་བར་རྟོགས་པ་མཚོན་ནོ། །དེ་རྣམས་ཀྱི་དོན་བསྡུ་ན་སྙིང་གའི་མི་ཤིགས་པ་ལས་རླུང་ལྡང་འཇུག་གནས་གསུམ་གྱི་རྡོར་བཟླས་བྱས་པས་དྲངས་པའི་དགའ་བ་བཞིའི་ལྷན་
སྐྱེས་ཀྱི་བདེ་ཆེན་དང༌། བདག་མེད་པའི་དོན་གཉིས་སྦྱར་བ་ནི་གསུང་རབ་ཀྱི་སྙིང་པོ་ཡིན་ལ། དེ་རྫ་རྔ་བཅིངས་པའི་རྣམ་པ་ཅན་ལ་དབྱངས་གསལ་བཀོད་ནས་སྔགས་ཐུ་བའི་ངེས་དོན་དུ་འཆད་པ། ལྭ་བ་པའི་མན་ངག་གིས་བཤད་པ་མཁས་

པ་ཡིད་འཕྲོག་པའི་བཤད་པར་སྣང་ངོ༌། །གསུམ་པ་ལ་བཞི། སྔགས་རྐང་དང་པོ་བཏུ་བ། སྔགས་རྐང་གཉིས་པ་བཏུ་བ། སྔགས་རྐང་གསུམ་པ་བཏུ་བ། སྔགས་རྐང་བཞི་པ་ཐོག་མཐའི་ཡི་གེ་དང་བཅས་པ་བཏུ་བའོ། །དང་པོ་ནི། དགེ་བ་ཐུབ་པར་བྱས་
ནས་ནི། ཞེས་པའི་རྐང་པ་གཉིས་ནི་འགྱུར་གཞན་དང༌། འགྲེལ་པ་རྣམས་ལ་མེད་ལ། རྩ་རྒྱུད་བཞིན་དུ་འབྱུང་བའི་མངོན་བརྗོད་ལས་ཀྱང༌། ཐུབ་པ་དེ་ཡི་གྲངས་གྱུར་ལས། རེའུ་མིག་སུམ་ཅུ་གཉིས་པ་བླང༌། ཞེས་འབྱུང་ཞིང་རྐང་པ་དང་པོ་མེད་པ་ལྟར་ལེགས་
སོ། །ཐུབ་པ་ནི་བདུན་གྱི་གྲངས་ཡིན་པས་སྡེ་ཚན་ཐུབ་པ་དེ་ཡི་གྲངས་སུ་གྱུར་པ་གསལ་བྱེད་ལས། ཀ་ནས་བགྲངས་པའི་རེའུ་མིག་སུམ་ཅུ་གཉིས་པས་བླངས་ལ། ཨ་ནས་བགྲངས་པའི་དབྱངས་ལྔ་པ་ཨུ་ཐུང་ངུ་ཡིས་ནི་ཁྱད་པར་དུ་བྱས་སུའོ། །བརྒྱ་
ཕྱེད་ནི་ལྔ་བཅུ་དེའི་ཕྱེད་ནི་ཉེར་ལྔ་པ་སྟེ། ཀ་ནས་བགྲངས་པའི་ཉེར་ལྔ་པ་མ་ཡང་དག་པར་བླངས་ལ། ཉེར་བཞི་པ་བྷ་ཡིས་ཕྱེ་བ་ནི་མ་ལ་བཏགས་པའོ། །ཨ་ནས་བགྲངས་པའི་རེའུ་མིག་སུམ་ཅུ་དྲུག་པ་ན་བླངས་ལ། དབྱངས་ཀྱི་གསུམ་པ་ཨི་ཡིས་ནི་ཁྱད་པར་
དབྱེ་བ་སྟེ་ཁྱད་པར་དུ་བྱས་པས་ནིའོ། །དེ་ནས་ཀ་ནས་བགྲངས་པའི་སུམ་ཅུ་གཉིས་པས་བླངས་ལ། དབྱངས་ཀྱི་ལྔ་པ་ཨུ་ཡིས་ཁྱད་པར་དུ་བྱས་པས་སུའོ། །དེའི་རྗེས་ནས་ཉི་ཤུ་ལྔ་པ་མ་གཟུང་ལ། ཉི་ཤུ་བཞི་པ་བྷ་དག་དང་སྦྱར་བ་སྟེ་དེ་ལ་གདགས་སོ། །
ཀ་ནས་བགྲངས་པའི་སུམ་ཅུ་རྩ་གསུམ་པ་ཧ་ཡང་དག་པར་བླངས་ལ། ཨ་ནས་བགྲངས་པའི་རེའུ་མོག་བཅོ་ལྔ་པ་ཨཾ། དེ་ཡི་ཨ་ཡིག་བརྗོད་པའི་དོན་ཡིན་པས་ཕྱིས་ལ། ཐིག་ལེ་ཧ་ཡི་རྗེས་སུ་ང་རོར་ལྡན་པས་ཧཾ་མོ། །དེ་དབྱངས་ཀྱི་ལྔ་པ་ཨུ་དག་དང་

བཅས་པས་ཧུཾ་མོ། །དེ་ནི་མཛེས་པའི་མཆོག་ནི་ཡིན་པར་འདོད་དེ་སྔགས་རྐང་དང་པོའོ། །གཉིས་པ་ནི། ཨ་ནས་བགྲངས་པའི་རེའུ་མིག་བཅུ་དགུ་པ་ག་གཟུང་བར་བྱས་ལ། མེའི་བུ་སྟེ་ར་དང་ཡང་དག་པར་ལྡན་པར་བྱས་པས་བྲིའོ། །དེ་ལ་དབྱངས་
ཀྱི་རེའུ་མིག་གསུམ་པ་ཨི་ཐུང་ངུས་རྣམ་པར་ཕྱེ་བས་བྲིའོ། །ཡ་ཚོགས་ཏེ་ཡ་སྡེའི་ཡ་ནས་བགྲངས་པའི་བརྒྱད་པའི་ས་བོན་ཧ་ལ་ཨ་ནས་བགྲངས་པའི་རེའུ་མིག་སུམ་ཅུ་དྲུག་པ། ན་དང་ཡང་དག་པར་ལྡན་པའི་ཡི་གེར་གྱུར་པ་ནི་ཧ་ལ་ན་བཏགས་
པའོ། །སླར་ཡང་གྲིཧྞའི་ཚིག་ནི་དེ་དག་ཉིད་སྦྱར་བ་ནི། མངོན་པར་འདོད་པའི་དོན་ཀུན་སྒྲུབ་པར་བྱེད་པ་ཡིན་ནོ། །དེ་ནས་རང་འབྱུང་སྟེ་ཧ་བླངས་ནས་ནི་རེའུ་མིག་ལས་ནི་སྟེ།   རེའུ་མིག་གི་ནང་ནས་ལྔ་པ་ཨུ་དང་སྦྱར་བས་ཧུའོ། །དེའི་སྤྱི་བོར་ཐིག་ལེ་
དང་ནཱ་ད་སྦྱར་བའི་ཧཱུཾ་ནི། དོན་ཀུན་སྒྲུབ་པར་བྱེད་ཅེས་བྱ་བའི་སྔགས་ཀྱི་ཚིག་ནི་རྐང་པ་གཉིས་པ་ཡིན་པར་བཤད་དོ། །གསུམ་པ་ནི། ཨ་ནས་ཀྱི་རེའུ་མིག་བཅུ་དགུ་པ་ག་ཉིད་ལ། ཀ་ནས་ཀྱི་ཉི་ཤུ་རྩ་བདུན་པ་ར་ཡིས་ཕྱེ་བས་གྲའོ། །དེ་ལ་དབྱངས་ཀྱི་
གསུམ་པ་ཨི་དག་དང་ཡང་དག་པར་ལྡན་པར་བྱས་པས་བྲིའོ། །བོད་ཁ་ཅིག་རྐང་པ་གཉིས་པ་དང་གསུམ་པའི་གྲི་ནི་བཏུ་བ་ན། ར་ལ་ཨི་ཞུགས་པ་བཏུས་ནས། བཏུས་ཟིན་པ་ནག་ལ་རྀ་ཞུགས་པ་རྒྱ་དཔེ་ཕལ་ཆེ་བ་ལ་འབྱུང་བས། ག་ལ་དབྱངས་
ཀྱི་རྀ་ཞུགས་པར་ཤེས་པར་བྱའོ། །ཞེས་ཟེར་མོད་ཀྱང༌། རྩ་བ་རང་ལས་ར་དང་ཨི་སོ་སོར་བཏུས་ཤིང༌། དེ་ཇི་བཞིན་དུ་འགྲེལ་པ་ལས་ཀྱང་བཤད་པས་སྔར་ལེའུ་ལྔ་པར་བཤད་པ་ཉིད་ལེགས་སོ། །ག་ནས་ཀྱི་སུམ་ཅུ་རྩ་གསུམ་པ་ཧ་ལེགས་པར་

བླངས་ཏེ། དབྱངས་ཀྱི་རེའུ་མིག་གི་ནི་གཉིས་པ་ཨཱ་རིང་པོར་སྦྱར་རོ། །ཀ་ནས་ཀྱི་ཉི་ཤུ་པ་ན་དང་ཡང་དག་པར་ལྡན་པ་སྟེ་ཧ་ལ་བཏགས་པ་ནི། ཡི་གེ་མཛེས་པའི་མཆོག་ནི་ཡིན་པར་འདོད་དོ། །འདིར་ལང་ཀས། ར་དང་ཧའི་དབང་གིས་དེ་ཎར་འགྱུར་
ཏེ་གྲི་ཧའི་སྒྲའི་འོག་ཏུ་གནས་པའི་ན་ནི་ཎར་འགྱུར་རོ། །ཞེས་གོང་གི་ར་དང་དེའི་འོག་གི་ཧའི་དབང་གིས་ན་དེ་ཎར་འགྱུར་བར་བཤད་པས། ན་ལོག་ཏུ་བྱ་སྟེ་སྔགས་རྐང་གཉིས་ཕར་ཡང་དེ་བཞིན་དུ་བྱའོ། །དེ་བཞིན་དུ་ཀ་ནས་ཀྱི་ཡི་གེ་ཉི་ཤུ་
གཅིག་པ་པ་ཉིད་དང༌། དེ་བཞིན་དུ་ཉི་ཤུ་རྩ་དྲུག་པ་ལ་བཏུ་བ་ཡིན་ནོ། །གྲིཧྞཱ་པ་ཡ་ལན་གཉིས་སུ་བཟླས་པའི་ཚིག་ཏུ་ནི། ཧེ་རུ་ཀའི་ང་རྒྱལ་ལ་ཤིན་ཏུ་མཉམ་པར་བཞག་སྟེ་བཏུའོ། །དེ་ནས་གསལ་བྱེད་ཀྱི་གོ་རིམ་བཟློག་པའི་དང་པོ་ཧ་ཉིད་གཟུང་ངོ༌། །
རེའུ་མིག་ལས་ནི་ཞེས་པ་རེའུ་མིག་གི་ནང་ནས་ཞེས་པའོ། །ཀྵ་ནི་དབུས་སུ་སོང་བས་ཧ་མཐའ་མར་འོང་ངོ༌། །སྔགས་རྐང་བཞི་ཀ་ལ་ཧ་བཏུས་ལ་དེ་རེའུ་མིག་དང་པོར་བཤད་པ་ནི། གསལ་བྱེད་ཀྱི་ལུགས་བཟློག་ཡིན་པ་དང༌། གཞན་ཡང་གསལ་
བྱེད་བཏུས་པ་རྣམས་ཕལ་ཆེར་སྨད་ནས་བཏུས་པས། གསལ་བྱེད་ལུགས་བཟློག་ཏུ་བཤད་ལ། དེའི་རིགས་པས་དབྱངས་ཕལ་ཆེར་ལུགས་མཐུན་དུ་བཏུས་པ་ཡང་ཤེས་པར་བྱའོ། །དབྱངས་ཀྱི་བཞི་པ་ནི་ཨཱི་རིང་པོའོ། །དེའི་མཐའ་ནི་ཨུ་ཐུང་
ངུ་སྟེ། ཧ་དེ་དེ་དང་ཡང་དག་པར་ལྡན་པས་ཧུའོ། །དེ་བཞིན་དུ་ཧུ་དེ་དབྱངས་ཀྱི་བཅོ་ལྔ་པ་ཨཾ་གི་ཨ་ཕྱིས་ནས། ཐིག་ལེ་དང་བཅས་པར་བྱས་པས་ཧུཾ་མོ། །མངོན་མཐོ་སྒྲུབ་པའི་ཆོས་དང༌། དོན་ཏེ་ནོར་རམ་ལོངས་སྤྱོད་དང༌། འདོད་པ་

ལ་བརྟེན་པ་དང༌། ངེས་ལེགས་ཐར་པ་སྒྲུབ་པ་ཡི་སྔགས་ཀྱི་ཚིག་ནི་རྐང་པ་གསུམ་པ་ཡིན་པར་བཤད་དོ། །ཆོས་ལ་སོགས་པ་བཞི་ལ་གཞན་ནས་སྡེ་བཞིའི་འབྲས་བུ་ཞེས་ཟེར་རོ། །བཞི་པ་ནི། དབྱངས་ཀྱི་རེའུ་མིག་གཉིས་པའི་ས་
བོན་ཨཱ་རིང་པོ་དང༌། རེའུ་མིག་སུམ་ཅུ་རྩ་དྲུག་པ་ན་ཉིད་དང༌། དེ་བཞིན་དུ་ཀ་ནས་ཀྱི་ཉི་ཤུ་དྲུག་པ་ཡ་དང༌། ཨ་ནས་ཀྱི་སུམ་ཅུ་གསུམ་པ་ཧ་ཡང་དག་པར་བླངས་ལ། ཨ་ནས་ཀྱི་རེའུ་མིག་བཅུ་གསུམ་པ་ཨོ་ཡིས་ཏེ་ཨོ་དང་ལྡན་པར་བྱས་པས་ཧོའོ། །
གསལ་བྱེད་ཀྱི་གོ་རིམ་བཟློག་པས་ཧ་ནས་ཡར་ལ་བགྲང་བའི་བཅུ་པ་བྷ། སྒྲུབ་པ་པོས་བླང༌། ཨ་ནས་ཀྱི་རེའུ་མིག་ལས་ནི་བཅུ་དགུ་པ་ག་དང༌། དེ་བཞིན་དུ་རེའུ་མིག་ཉི་ཤུ་རྩ་དགུ་པ་ཝ་ནི།  ཨ་ནས་ཀྱི་རེའུ་མིག་གཉིས་པ་ཨཱ་རིང་པོ་དང་
ལྡན་ཞིང༌། སྒྲ་སྟེ་ནཱ་ད་དང་ཐིག་ལེས་རྣམ་པར་བརྒྱན་པས་ཝཱཾ་མོ། །དེ་ནས་ཆུ་ཡི་ས་བོན་བ་དང༌། ཀ་ནས་ཀྱི་བརྒྱད་པ་ཛ་ཡང་ནི་དེ་བཞིན་དུ་གཟུང་ངོ༌། །མེ་ཡི་བུ་ར་ཡིས་ཁྱད་པར་དུ་དབྱེ་བ་སྟེ་ཛ་ལ་གདགས་སོ། །སྡོམ་འབྱུང་ལས། བྷ་ག་ཝཱན་
དང༌། བཛྲ་མ་བཏུས་པར་བིདྱཱ་རཱ་ཛ་བཏུས་སོ། །ཡི་གེ་ཧུཾ་གིས་ནི་སྔགས་དེའི་མཐའ་རུ་སྦྱར་ཏེ། འདི་ནི་ཁམས་གསུམ་སྟེ་ཚངས་པ་དང་ཁྱབ་འཇུག་དང་དབང་ཕྱུག་གསུམ་ལས་རྒྱལ་བར་བྱེད་པ་ཞེས་བྱ་བའི་སྔགས་ཀྱི་ཚིག་རྐང་པ་བཞི་ཡིས་
རྣམ་པར་བརྒྱན་པའོ། །རྐང་པ་བཞི་པོ་དེ་ལ་ཨོཾ་ནི་བཞི་པོ་ཀུན་ལ་གསལ་བྱེད་དེ་ཐོག་མ་དང༌། ཧུཾ་དང་ཕཊ་ནི་རྐང་པ་རེ་རེའི་མཐའ་རུ་སྦྱར་ཏེ། འདིའི་ཧུཾ་རྣམས་ཀྱི་མགོར་ཟླ་ཕྱེད་མེད་ལ་ཐིག་ལེ་ནི་ཐམས་ཅད་ལ་ཡོད་དོ། །སྔར་ཧུཾ་རེ་རེ་སོང་ཡོད་པས་

འདིར་སྦྱར་བའི་ཧུཾ་དང་བཅས་པས། ཧུཾ་གཉིས་གཉིས་དང་ཕཊ་རེ་རེ་ཡོད་དོ། །གཉིས་པ་ལ་གཉིས། སྔགས་ཀྱི་ཆེ་བ་དང༌། སྔགས་ཀྱི་ཆོ་གའོ། །དང་པོ་ནི། རིག་པ་ནི་ལྷ་རྣམས་དང༌། དེ་རྣམས་ཀྱི་རྒྱལ་པོ་ནི་འཁོར་ལོ་སྒྱུར་བ་ཧཱུཾ་མཛད་དང༌། གནོད་མཛེས་
ཀྱི་སྔགས་འདི་ནི་གཞན་དུ་སྔར་མ་བྱུང་ཞིང་ཕྱིས་འབྱུང་བར་མི་འགྱུར་རོ། །གཞན་གང་དུ་མ་བྱུང་བ་ནི། རྩ་རྒྱུད་དེ་ཉིད་བསྡུས་པ་དང༌། ཆ་མཐུན་གྱི་རྒྱུད་དཔལ་མཆོག་དང་པོ་དང༌། སྒྱུ་མ་བདེ་མཆོག་དང༌། རྡོ་རྗེ་འཇིགས་བྱེད་ཀྱི་རྒྱུད་དུ་མ་བྱུང་བའོ། །དེའི་
དོན་ནི་སུམྦྷ་ནིའི་སྔགས་ཀྱི་བཏུ་གཞི་དང་བཏུས་པའི་སྔགས་ཟློ་བའི་ངེས་དོན་སྔར་བཤད་པ། རྒྱུད་དེ་རྣམས་སུ་མ་བྱུང་བའོ། །འཁོར་ལོ་ཞེས་པ་འགྱུར་གཞན་དང་མངོན་བརྗོད་ལ་མེད་དོ། །འཇིགས་བྱེད་དུ་ཞེས་པ་མ་བྱུང་ཞེས་སོགས་དང་སྦྱར་རྒྱུ་ཡིན་གྱི། རྒྱུད་
དེ་རྣམས་སུ་སྔགས་ཀྱི་ཚིག་བཞིས། ཁྲོ་བོ་བཞི་དང་ལྡན་པར་འཆད་པ་ནི་དོན་མིན་ནོ། །གཉིས་པ་ནི། ཁྲོ་བོ་བཞི་དང་ཡང་དག་ལྡན། ཞེས་པ་ལ་འགྲེལ་པ་གསུམ་ལས། སྔགས་བཞིས་མཚན་ནས་མ་སྨོས་པའི་ཁྲོ་བོ་བཤད་པ་ཡིན་ཞེས་ཟེར་མོད་ཀྱང༌། 
དཀའ་རྒྱལ་གྱིས་མངོན་བརྗོད་ཀྱི་ལེའུ་དྲུག་ཅུ་པ་ལས། པདྨའི་ལྟེ་བའི་དབུས་སུ་ཧཱུཾ་མཛད་ཞལ་བརྒྱད་ཕྱག་བཅུ་དྲུག་པ་ལ། འདོད་རྒྱལ་དང་དབྱུག་སྔོན་ཅན་དང༌། སྟོབས་པོ་ཆེ་དང་མི་གཡོ་བ་སྟེ། དེ་བཞིས་བསྐོར་བ་ལ་བཤད་པ་དྲངས་
ནས་འཆད་པ་ལྟར་ལེགས་སོ། །ལྭ་བ་པའི་འགྲེལ་པར། དཀྱིལ་འཁོར་བསྲུང་བའི་དོན་དུ་ནི། །གདུག་པ་ཐམས་ཅད་ངེས་གནོན་པ། །ཁྲོ་བོ་བཞི་དང་ཡང་དག་ལྡན། །སྐད་ཅིག་གིས་ནི་སྐུ་བརྒྱད་འགྱུར། ཞེས་འབྱུང་ཞིང་རྐང་པ་གསུམ་པའི་

དོན་ལ། མངོན་བརྗོད་ལེའུ་བཞི་པ་ནས་གསུངས་པ་ལྟར་གྱི་ཧཱུཾ་མཛད་ལ། ཁྲོ་བོ་བཅུས་བསྐོར་བའི་བསྲུང་འཁོར་བཤད་པ་ནི། ལཱུ་ཨི་པའི་སྒྲུབ་ཐབས་ཀྱི་བཤད་པར་རྒྱས་པར་བཤད་ཟིན་ཏོ། །སྐད་ཅིག་གིས་ནི་སྐུ་བརྒྱད་འགྱུར།
ཞེས་པ་ནི་སྐད་ཅིག་གིས་ནི་སྟེ་སྔགས་རྐང་བཞི་པོ་རེ་རེའི་སྔགས་བརྗོད་པ་ལས། སྒོ་མཚམས་མ་བརྒྱད་ཀྱི་གཉིས་གཉིས་སྤྲོས་ཏེ་དེ་བརྒྱད་ཀྱིས་བགེགས་འགུགས་པར་ལྭ་བ་པས་བཤད་དེ། ལཱུ་ཨི་པའི་སྒྲུབ་ཐབས་ཀྱི་འགྲེལ་པ་ལྭ་བ་པས་
མཛད་པ་དང་མི་འདྲ་བ་ཡོད་དོ། །དཀའ་རྒྱལ་གྱིས།  གཟུགས་ནི་བརྒྱད་པོ་ཡང་དག་ལྡན། ཞེས་བཏོན་ནས། དམ་ཚིག་གི་འཁོར་ལོར་གནས་པའི་ཕོ་ཉ་མོ་བརྒྱད་དང་ལྡན་པར་འཆད་དོ། །འགྲེལ་པ་གཉིས་ལས། སྐུ་བརྒྱད་དང་ནི་བཅས་པ་རུ། 
ཞེས་བཏོན་ནས། འབྱུང་བ་བཞི་ཉི་ཟླ་གཤིན་རྗེ་གནོད་སྦྱིན་གྱི་སྐུ་བརྒྱད་ཀྱི་ཚུལ་དུ། སྔགས་བཞི་གནས་པར་བཤད་མོད་ཀྱང༌། སྔ་མ་གཉིས་ལེགས་སོ། །བདེ་བའི་ཞེས་པ་ལྟར་ན་བདེ་བ་ཆེན་པོའོ་ངོ་བོའི་ཧཱུཾ་མཛད་ཀྱི་དཀྱིལ་འཁོར་དང༌།
གཞན་ཡང་བསྲུང་བའི་དོན་དུ་ཁྲོ་བོ་བཞི་དང་སྐུ་བརྒྱད་བྱེད་པའོ། །དེའི་དཀྱིལ་འཁོར་ཞེས་ཀྱང་འབྱུང་ངོ༌། །གདུག་པ་ཐམས་ཅད་ངེས་པར་ཟིལ་གྱིས་གནོད་པ་འདི་ནི་རྙེད་པ་ཙམ་གྱིས་ཀྱང༌། བརྟག་མི་དགོས་པ་སྟེ་ཐེ་ཚོམ་མེད་པར་གདུག་
པ་རྣམས་འཆི་བར་འགྱུར་རོ། །རང་གི་ལུས་ལས་ཤེས་རབ་ཀྱི་ལུས་སུ་ཞུགས་ཏེ། སླར་ཡང་རང་གི་ལུས་སུ་ཞུགས་པས་འཁོར་ལོའི་སྦྱོར་བ་བདག་ཉིད་ཀྱིས་སྔགས་དེ་བཟླས་ན་དངོས་གྲུབ་ཀུན་གྱི་འབྲས་བུ་བགེགས་མེད་པར་བསྐྱེད་པར་

འགྱུར་རོ། །གསུམ་པ་ནི། ཨོཾ་སུམྦྷ་ནི་སུམྦྷ་ཧུཾ་ཧུཾ་ཕཊ། ཨོཾ་གྲིཧྞ་གྲིཧྞ་ཧུཾ་ཧུཾ་ཕཊ། ཨོཾ་གྲིཧྞ་པ་ཡ་གྲིཧྞ་པ་ཡ་ཧུཾ་ཧུཾ་ཕཊ། ཨོཾ་ཨ་ན་ཡ་ཧོ་བྷ་ག་ཝཱཾ་བཛྲ་ཧུཾ་ཧུཾ་ཕཊ། ཅེས་པའོ། །གསུམ་པ་ནི། དཔལ་ཧེ་རུ་ཀ་མངོན་པར་བརྗོད་པ་བསྡུས་པའི་རྒྱུད་ལས། རྫ་རྔ་
བཅིངས་པའི་དབྱིབས་ལྟ་བུ་ལ་དབྱངས་གསལ་བཀོད་པ་ལས། སྔགས་རྐང་པ་བཞིའི་བཏུ་བའི་ཆོ་གའི་ལེའུ་སྟེ་སུམ་ཅུ་པའོ། །འཁོར་ལོ་སྡོམ་པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་བཤད་པ་སྦས་པའི་དོན་ཀུན་གསལ་བ་ལས།
ལེའུ་སུམ་ཅུ་པའི་བཤད་པའོ།།  ༈    །།བདུན་པ་བཟའ་བའི་དམ་ཚིག་རྒྱས་པར་བཤད་པ་ལ་གསུམ། ལག་པའི་བརྡའི་ཆོ་གའི་ལེའུ་དང༌། ཕྱུགས་དང་རོ་ལངས་སྒྲུབ་པ་དང་བསྐྱེད་རིམ་གྱི་ཆོ་གའི་ལེའུ་དང༌། གསང་བ་དང་བསྙེན་བཀུར་གྱི་མཆོད་
པའི་ལེའུའོ། །དང་པོ་ལ་བཞི། གཡོན་པའི་ཀུན་སྤྱོད་འཇུག་པའི་ཡུལ་བཤད་པ། གཡོན་པའི་ཀུན་སྤྱོད་རྒྱས་པར་བཤད་པ། ཚུལ་དེ་སྦས་ཏེ་བསྟན་པར་བྱ་བ། ལེའུ་ཡི་མཚན་བསྟན་པའོ། །དང་པོ་ནི། སུམ་ཅུ་པའི་རྗེས་དེ་ནས་སོ་གཅིག་པ་བཤད་པར་
བྱ་བ་ལ། གདུག་པ་ཅན་ཐམས་ཅད་ཀྱི་སྲོག་འཇིག་པར་བྱེད་པ། ཤ་ཆེན་པོ་སྟེ་མིའི་ཤའི་སྦྱིན་སྲེག་སོགས་ནི། རྡོ་རྗེ་ལས་སྐྱེས་པ་སྟེ་མི་སླུ་བར་བཤད་དོ། །རྡོ་རྗེ་དབྱེར་མེད་པའི་ཡེ་ཤེས་ཏེ་དེ་ལས་སྐྱེས་པའི་རྡོ་རྗེ་འཛིན་པའི་སྐུའི་ཏིང་ངེ་འཛིན་གྱིས་
དེ་དག་བྱེད་པ་ལ་ཡང་བཤད་དོ། །མིའི་ཤའི་སྦྱིན་སྲེག་འདི་ནི་གདུག་པ་ཅན་ཐམས་ཅད་ཀྱི་སྲོག་འཇིག་པར་བྱེད་པ་མི་བཟད་པ་སྟེ་མཐུ་དང་ལྡན་པ་ཅན་དུ་བཤད་དོ། །མི་ཤ་ཁོ་ན་དགོས་སམ་སྙམ་ན། འདི་ལྟར་མིའི་ཤ་དེ་བཞིན་དུ་ཁྱི་དང་ཕག་གི་

ཤ་དང༌། ཟངས་ཀྱི་གཙུག་ཕུད་ཅན་ཁྱིམ་བྱའི་ཤས་ཀྱང༌། དྲག་པོའི་སྦྱིན་སྲེག་དང༌། ལྷ་ལ་གཏོར་མ་དབུལ་བ་བྱས་ནའང་གདུག་པ་ཅན་འཇིག་པར་བྱེད་དོ། །འོན་ཀྱང་མི་ཤ་ནི་ལས་དེ་ལ་སྟོབས་ཆེའོ། །དེ་གསུམ་བྱེད་པ་ལ་ཡང་ལག་
པ་གཡོན་པའི་བྱ་བ་གཙོ་བོར་འཇུག་གོ། དེ་ལྟར་བྱེད་པ་ལ་ནི་རུང་ངམ་མི་རུང་སྙམ་པའི་རྣམ་པར་དཔྱད་པ་མེད་པར་རང་བཞིན་གྱིས་འོད་གསལ་བར་རྟོགས་ནས་བྱས་ན། རལ་གྲི་ལ་སོགས་པའི་དངོས་གྲུབ་ཆེན་པོ་མ་ལུས་པ་དང༌། དངོས་གྲུབ་ལྷག་
མ་ལུས་པ་མེད་པའི་སངས་རྒྱས་ཉིད་འགྲུབ་ཅིང༌། འཁོར་ལོ་སྒྱུར་བའི་འམ་ཕྱོགས་སྐྱོང་བའི་བདག་པོའི་རྒྱལ་སྲིད་ཐམས་ཅད་རབ་ཏུ་འགྲུབ་པར་འགྱུར་རོ། །ཤ་དེ་དག་ཀྱང་རང་གིས་སྲོག་བཅད་པ་ལས་བྱུང་བ་མ་ཡིན་པ་གཟུང་ངོ༌། །རིག་བྱེད་པ་རྣམས་
དུང་ལ་སོགས་པ་གསུམ་ནི་དག་བྱེད་ཡིན་ལ། ཐོད་པ་ནི་མི་གཙང་བ་ཡིན་པས་གཟུང་བར་མི་བྱའོ། །ཞེས་ཟེར་བའི་ལན་དུ་དུང་དང་ཉ་ཕྱིས་དང་མུ་ཏིག་རྣམས་ཏེ་གསུམ་ཆར་རྒྱུ་སྟེ་ལས་མི་དགེ་བས་ལས་བྱུང་བ་ཡིན་ན། དེ་ལ་དག་བྱེད་དོ་ཞེས་བསྟོད་
ཅིང༌། བསོད་ནམས་ཀྱི་ཚོགས་ཆེན་པོ་ལས་བྱུང་ཞིང༌། ཤིན་ཏུ་རྙེད་དཀའ་བའི་ལུས་ཅན་ཏེ། མིའི་ཐོད་པ་ལ་དག་བྱེད་མ་ཡིན་ནོ་ཞེས་སུ་ཞིག་སྨོད་དེ་སྨད་པར་མི་བྱའོ། །ཅིའི་ཕྱིར་མིའི་ལུས་མཆོག་ཡིན་ཞེ་ན། ཆོས་ཀྱི་སྐུའི་ཐར་པ་དང༌། བདེ་
བ་ཆེན་པོའི་ཡི་ཤེས་རབ་ཏུ་སྒྲུབ་པའི་གནས་ཁྱད་པར་ཅན་ཡིན་པས་མིའི་རྟེན་མཆོག་གོ། ཞེས་གསུང་ངོ༌། །འདི་ལ་གསུམ་ཆར་རྒྱུ་ལས་བྱུང་བ་ཡིན་ན། ཆོས་ཀྱི་ཡེ་ཤེས་ལུས་ཅན་གྱི། ཞེས་འདོན་ནོ། །དུང་དང་ཉ་ཕྱིས་མུ་ཏིག་གི། རྒྱུ་མཚན་

གསུམ་པོ་འབྱུང་བ་ཡིས། ཞེས་པ་ལྟར་ན་མུ་ཏིག་གི་གསུམ་པོ་རྒྱུ་མཚན་ཏེ་རྒྱུ་ལས་འབྱུང་བ་ཡིས་ཞེས་སྦྱར་རོ། །འགྱུར་གཞན་ལས། དུང་དང་ཉ་ཕྱིས་མུ་ཏིག་སྟེ། །གསུམ་ཆར་རྒྱུ་མཚན་བྱུང་ཡིན་ནོ། ཞེས་འབྱུང་ངོ༌། །སྐལ་ལྡན་གྱིས་ཕུང་པོ་ལ་སོགས་པའི་
རྒྱུ་ལས་བྱུང་བར་འདྲ་བ་ལ། དུང་ལ་སོགས་པ་དག་བྱེད་ཡིན་ལ་ཐོད་པ་ནི་མ་ཡིན་ནོ། ཞེས་བྱ་བའི་རྒྱུ་མཚན་གྱི་ཁྱད་པར་མེད་ཅེས་ཟེར་ལ། དཔའ་བོས་ཀྱང་རྒྱུ་ཤ་ཡིན་པར་དབྱེར་མེད་ཅེས་འཆད་ཀྱང༌། ལྭ་བ་པའི་ལུགས་ལེགས་སོ། །མི་ཐོད་ཀྱང་དག་
བྱེད་དུ་འགྲོ་བའི་ཕྱིར། དཔའ་བོ་བཅོམ་ལྡན་འདས་ནི་མིའི་ཐོད་པ་སྐམ་རློན་གྱི་ཕྲེང་བ་ཅན་དུ་མཛད་ལ། ཟླ་བ་ཕྱེད་པས་དབུ་ལ་རྒྱན་དུ་བྱས་པའོ། །ཡར་ངོའི་ཟླ་བ་ཕྱེད་པའི་རྣམ་པ་དེ་ལྟ་བུར་གྱུར་པ་ཉིད་ལས་ཟླ་བ་རྒྱས་པར་འབྱུང་བ་བཞིན་དུ། དཔའ་བོ་ཐོད་
པའི་དུམ་བུ་ལ་སོགས་ཀྱང་དཔའ་བོ་ཧེ་རུ་ཀ་ལས་འབྱུང་བ་ཡིན་པར་བཤད་དོ། །གཉིས་པ་ལ་གཉིས། གཡོན་པའི་ཀུན་སྤྱོད་སྤྱི་དང༌། ཁྱད་པར་དུ་ལག་པ་གཡོན་པའི་མཆོད་པའོ། །དང་པོ་ནི། བརྡ་ནི་ལྔ་པོ་ནི་རྡོ་རྗེ་ཕག་མོ་ལ་སོགས་པའི་ལྷ་མོ་ལྔ་ཡིན་
ལ། དེ་ནི་རལ་པའི་ཅོད་པན་གྱི་ཐོད་པ་ལྔ་ལ་བརྟེན་པ་སྟེ་བསྒོམ་པར་བྱའོ། །ཞེས་འཆད་དེ། ལྷ་མོ་ལྔའི་ངོ་བོའི་ཐོད་སྐམ་ལྔ་བསྒོམ་པར་བྱ་ཞེས་པའི་དོན་ནོ། །ཡང་ན་སོར་མོ་ལྔ་པོ་ཡི་བརྡ་ནི་འོག་ནས་བསྟན་པ་དག་གི་སྒོ་ནས་ཕྱག་རྒྱའི་དངོས་གྲུབ་
སྒྲུབ་པར་བྱེད་པའི་སྒྲུབ་པ་པོའི་ལག་པ་གཡོན་གྱིས་བཟའ་བཏུང་སོགས་དམ་ཚིག་ཅན་ལ་སྦྱིན་པར་བྱ་ཞིང༌། དེ་ཉིད་ཀྱིས་ལག་པའི་བརྡ་རྣམས་ལ་ནི་རབ་ཏུ་འཇུག་པའོ། །དེའི་རྒྱུ་མཚན་ནི། ལག་པ་གཡོན་པ་འདི་ནི་རྡོ་རྗེ་སེམས་དཔའ་ལ་སོགས་

པ་དཔའ་བོ་དང་དཔའ་མོའི་གནས་ཡིན་པའི་ཕྱིར་རོ། །ཁམས་གསུམ་གྱི་རྒྱུ་བ་བཅུད་དང༌། མི་རྒྱུ་བ་སྣོད་ཀྱིས་བསྡུས་པའི་འགྲོ་བ་ཀུན་ནི། གཡོན་པ་ལས་བྱུང་བ་ཡིན་པས་གཡོན་པའི་ཀུན་སྤྱོད་བྱའོ། །ལྭ་བ་པས། གཡོན་པ་ནི་
ཤེས་རབ་སྟེ་རང་བཞིན་མེད་པའི་ངོ་བོའོ། །དེ་ཉིད་ཀུན་རྫོབ་པ་ཡོངས་སུ་འདྲིས་པ་ནི་ཆོས་རྣམས་ཀྱི་གཉིས་སུ་མེད་པའི་དེ་བཞིན་ཉིད་ཉེ་བར་མཚོན་པར་བྱེད་པའོ། །ཞེས་གསུངས་སོ། །སྐལ་ལྡན་གྱིས། སྟོང་པ་ཁོ་ནའི་ཆོས་རྣམས་ལས། །སྟོད་པའི་
ཆོས་ནི་འབྱུང་བ་ཡིན། ཞེས་ཀླུའི་ལུང་དྲངས་པ་ལྟར་བརྟན་གཡོ་མ་ལུས་པ་ནི། རང་བཞིན་མེད་པའི་སྟོང་པ་ཉིད་ལ་བྱ་ལ། དོན་ཕྱོགས་རེ་བ་ནི་གཡོན་པ་བུད་མེད་དུ་བཤད་པ་ལ་ཡོད་དེ། སྔར་རྒྱས་པར་བཤད་ཟིན་ཏོ། །གཉིས་པ་ནི། འོ་ན་ལག་པའི་
མཆོད་པ་བྱེད་པ་ན་ལག་པ་གཡོན་པའི་སོར་མོ་སོགས་ལ་ལྷ་གང་འགོད་སྙམ་ན། རྡོ་རྗེ་སེམས་དཔའ་ནི་ལག་པ་གཡོན་པའི་སྦོམ་པོའམ་སྡོང་པོ་ཞེས་པ་མཐེ་བོང་སྟེ་དེ་ལ་གནས་སོ། །དེ་བཞིན་དུ་ལྕུག་མ་སྟེ་མཛུབ་མོར་རྣམ་པར་སྣང་མཛད་གནས་
སོ། །ཆོ་གའི་རྣམ་པ་དེ་ལྟ་བུར་ཞེས་པ་འགྱུར་གཞན་ལ་མེད་ལ། ཡོད་པ་ལྟར་ན་སོར་མོ་གཉིས་ལ་ལྷ་འགོད་པའི་ཆོ་གའི་རྣམ་པ་དེ་ལྟ་བུར་ཏེ་བཞིན་དུ། ལྷག་མ་ལ་ཡང་ལྷ་དགོད་ཅེས་པའོ། །གཙོ་བོར་ཏེ་གུང་མོ་ལ་པདྨ་གར་མཛད་དེ་གར་དབང་དང༌།
བརྟན་པར་ཏེ་སྲིན་ལག་ལ་དངོས་གྲུབ་ཐམས་ཅད་ནི་རབ་ཏུ་སྩོལ་བའི་དཔའ་བོ་ཧེ་རུ་ཀ་བཞུགས་སོ། །མཐའ་མ་སྟེ་མཐེའུ་ཆུང་ལ་ནི། ནམ་མཁའ་ཡི་སྙིང་པོ་སྟེ་རྡོ་རྗེ་ཉི་མ་མི་བཟད་པའི་སྐུ་དང་ལྡན་པ་ཉིད་དོ། །ལོ་ཆེན་གྱི་འགྱུར་ལ་མཐེ་བོང་སོགས་

ལྔ་རང་མིང་ནས་སྨོས་སོ། །སེན་མོའི་ངོས་ལྔ་བསྡོམས་པ་ནི་རྟ་མགྲིན་ནམ་རྟ་མཆོག་གི་གནས་སུ་གྱུར་པ་ཡིན་ནོ། །དཔའ་བོ་འདི་དག་ཐམས་ཅད་ལག་པ་གཡོན་པ་ལ་འགོད་པ་ནི། བརྡ་སྟོན་པ་དང་ཟས་སྟེར་བ་སོགས་ལག་པ་གཡོན་པ་ལས་འབྱུང་བའི་
རྒྱུ་མཚན་ཡིན་ནོ། །ལག་པ་གཡོན་པའི་མཐིལ་དུ་ཁ་དོག་བཞི་པའི་པདྨ་འདབ་མ་ལྔ་པ་བསམས་ལ། ཟེའུ་འབྲུ་སྟེ་ལྟེ་བ་ལ་ཤྲཱི་ཧེ་རུ་ཀ་དང་དེ་ཡི་ཡུམ་ཕག་མོ་གཉིས་འདུས་པས་མཆོག་ཏུ་དགའ་བ་བྱེད་པ་ཡིན་ནོ། །མདུན་དུ་གཤིན་རྗེ་མ། གཡོན་དུ་རྨོངས་བྱེད་
མ། གཡས་སུ་སྐྱོང་བྱེད་མ། རྒྱབ་ཏུ་སྐྲག་བྱེད་མ། གཏུམ་མོ་ནི་སྙོམས་པར་འཇུག་པར་འདོད་པ་སྟེ་དབང་ལྡན་གྱི་མཚམས་སུ་བསྒོམ་མོ་ཞེས་དཔའ་བོས་བཤད་དོ། །སྐལ་ལྡན་དང་ལང་ཀས་གཡས་སུ་སྐྲག་བྱེད་མ་རྒྱབ་ཏུ་སྐྱོད་བྱེད་མ་འགོད་དོ། །
ལག་པ་གཡོན་པའི་རྒྱབ་ཏུ་ཡང་ལྷ་བཅུ་གཉིས་སམ་འཁོར་ལོ་གསུམ་གྱི་ལྷ་ཚོགས་མེ་ལོང་ལ་གཟུགས་བརྙན་ཤར་བ་བཞིན་དུ། ཤིན་ཏུ་ངེས་པ་སྟེ་བསྒོམ་པར་བྱའོ། །འདི་དག་ནི་ལག་པ་གཡོན་དུ་ལྷ་འགོད་པ་སྟེ་མཛའ་བ་སྟེ་སེམས་
མཐུན་པའི་རྣལ་འབྱོར་མ་ཐམས་ཅད་འདུས་པ་ན། རྣམ་པ་དེ་ལྟ་བུའི་ཆོ་གས་དཔའ་བོ་དམ་པ་སྟེ་མཆོག །ལག་མཆོད་ཀྱི་བརྡ་ཉིད་རྣམ་པ་ལྔ་དྲི་ཆེན་ལ་སོགས་པའི་བདུད་རྩི་ལྔས་མཆོད་པར་བྱ་བ་ཡིན་ནོ། །ལག་པ་གཡོན་གྱི་འབྱུང་བ་
བཞི་སྤྱན་སོགས་བཞིར་སྒོམ་པ་ནི། ས་ནི་སྤྱན་ཞེས་པའི་རྐང་པ་བཞིས་བསྟན་ཏེ། སྐལ་ལྡན་དང་ལང་ཀས་སྤྱན་ལ་སོགས་པ་ནི་མཁའ་འགྲོ་མ་ལ་སོགས་པ་བཞི་ལ་བྱའོ། ཞེས་འབྱུང་བས། སྤྱན་མ་དང་མཱ་མ་ཀཱི་དང་གོས་དཀར་མོ་དང་སྒྲོལ་

མ་ནི་རིམ་པ་བཞིན་དུ། མཁའ་འགྲོ་མ་དང་གཟུགས་ཅན་མ་དང་དུམ་སྐྱེས་མ་དང་ལཱ་མ་ཡིན་ཏེ། ས་སོགས་བཞི་དེ་རྣམས་ཀྱི་ངོ་བོར་བསྒོམ་མོ། །དཔའ་བོ་སྤྱན་མ་ལ་སོགས་པ་གཟུང་བས་གཟུགས་ཅན་མ་ལ་སོགས་པ་བཞི་
གཟུང་བའོ། །ཞེས་འཆད་མོད་ཀྱང་སྔ་མ་གཉིས་ཀྱི་ལུགས་ལེགས་སོ། །སྟོང་པ་སྟེ་ནམ་མཁའི་ཁམས་ནི་ཙུམ་པི་ཀ་སྟེ་འོད་བྱེད་མར་བསམ་མོ། །དེ་ནི་རྡོ་རྗེ་ཕག་མོར་བཤད་དོ། །དེ་བཞིན་དུ་ལྷ་མོ་དེ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ཡང་ཡིན་ནོ། །དབུས་
སུ་ཞེས་པ་ནི་སྟོང་པ་ནམ་མཁའི་དབྱིངས་ཏེ། དཔའ་བོ་ཀུན་གྱིས་རོལ་པའི་གནས་ཀྱང་ཡིན་ནོ། །མཁས་པས་རྒྱབ་ཏུ་གཤེགས་སུ་གསོལ་བ་ནི། ལག་པ་ལ་བཀོད་པའི་ལྷ་རྣམས་ལག་པའི་རྒྱབ་ཏུ་གཟུགས་བརྙན་ཤར་བ་བཞིན་དུ། དེར་གཤེགས་པ་
ལ་འཆད་དོ། རྒྱབ་ཏུ་ངེས་བྱས་ཞེས་པ་དང་དོན་གཅིག་ཏུ་འཆད་དོ། །ལག་མཆོད་ཀྱི་རྣམ་གཞག་རྒྱས་པར་ནི་ལཱུ་ཨི་པའི་རྣམ་བཤད་དུ་ཞིབ་ཏུ་བསྟན་པ་ལས་ཤེས་པར་བྱའོ། །གསུམ་པ་ནི། ལག་པའི་མཆོད་པ་སོགས་གསང་བ་འདི་ནི་སྣོད་མིན་
ལ་མི་བཤད་ཅིང༌། རབ་ཏུ་འབད་དེ་སྦ་བར་བྱའོ། །དེ་ལྟར་ལག་མཆོད་ལ་དུང་ཆེན་པོ་མི་ཐོད་ལ་གནས་པའི་རྫས་བདུད་རྩི་ལྔ་ལ་སོགས་པས། འཁོར་ལོ་སྡོམ་པ་ལ་སོགས་པའི་དཔའ་བོ་རྣམས་བརྡར་བྱས་པ་སྟེ་མཆོད་ཅིང༌། ཟས་ལ་ལོངས་
སྤྱོད་པའི་ཚེ་སྣོད་སོ་སོར་མི་བགོ་བར་སྣོད་གཅིག་ཏུ་ཟས་ལ་བརྩམ་པར་ཏེ་ལོངས་སྤྱོད་པར་བྱའོ། །དེ་ལྟར་བྱས་པས་དཔའ་བོ་ཐམས་ཅད་དང་མཉམ་པར་སྦྱོར་བའི་མཁའ་འགྲོ་མའི་དྲ་བ་སྟེ་ཚོགས་ཀུན་གྱི་གཙོ་བོ་འཁོར་ལོ་བདེ་མཆོག་ཉིད་

དུ་འགྱུར་བ་ཡིན་ནོ། །བཞི་པ་ནི། དཔལ་ཧེ་རུ་ཀ་མངོན་པར་བརྗོད་པ་བསྡུས་པའི་རྒྱུད་ལས། བཟའ་བ་དང་སྦྱིན་སྲེག་དང༌། གཏོར་མའི་བྱ་བ་ལ་འཇུག་པ་ན། ལག་པ་ལ་བརྟེན་པའི་བརྡ་ཡིས་འཇུག་པའི་ཆོ་གའི་ལེའུ་སྟེ་སུམ་ཅུ་རྩ་གཅིག་པའོ།།  །།འཁོར་ལོ་སྡོམ་
པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་བཤད་པ་སྦས་པའི་དོན་ཀུན་གསལ་བ་ལས། ལེའུ་སུམ་ཅུ་རྩ་གཅིག་པའི་བཤད་པའོ།།   ༈   །།གཉིས་པ་ཕྱུགས་དང་རོ་ལངས་སྒྲུབ་པ་དང་བསྐྱེད་རིམ་གྱི་ཆོ་གའི་ལེའུ་ལ་གསུམ། བཤད་པར་དམ་བཅའ་བ། དམ་
བཅས་པའི་དོན་བཤད་པ། ལེའུ་ཡི་མཚན་བསྟན་པའོ། །དང་པོ་ནི། སོ་གཅིག་པའི་རྗེས་དེ་ནས་ལག་མཆོད་ལས་གཞན་ཡང་བཤད་པར་བྱའོ། །དེ་གང་ཡིན་ཞེ་ན། བཟའ་བའི་རྒྱུ་ཕྱུགས་དང༌། ལོངས་སྤྱད་པར་བྱ་བས་ན་སྟོན་མོ་སྟེ། དེ་རྣམས་བསགས་པ་ནི་འདུས་པ་སྟེ། 
དེ་རྣམས་མཛེས་པར་བྱེད་པའི་ལྷའི་རྣལ་འབྱོར་ལ་སོགས་པའི་ཡང་དག་པའི་ཆོ་ག་གང་གིས་ཤེས་པ་ནི། མྱུར་དུ་སྟེ་ཚེ་འདི་ཉིད་ལ་དངོས་གྲུབ་རབ་ཏུ་འཇུག་པར་བྱེད་པའོ། །གཉིས་པ་ལ་གསུམ། སྦྱིན་སྲེག་སོགས་ཀྱི་དོན་དུ་ཕྱུགས་ཀྱི་སྒྲུབ་པ་དང༌། དངོས་གྲུབ་ཆེན་པོའི་
དོན་དུ་རོ་ལངས་ཀྱི་སྒྲུབ་པ་དང༌། དེ་ཀུན་ལ་དགོས་པའི་བསྐྱེད་རིམ་གྱི་རྣལ་འབྱོར་བསྟན་པའོ། །དང་པོ་ནི། སྒྲུབ་པ་པོས་སྔར་བསྟན་པའི་རིམ་པ་དེས་སངས་རྒྱས་ལྔ་རྣམ་པར་དག་པའི་བོང་བུ་ལ་སོགས་པ་ལྔའི་ཕྱུགས་རྣམས་ཀྱི་ནི་ཤ་རང་གི་གནོད་པ་བྱས་
པ་མིན་པ་དགུག་པ་སྟེ་བསྒྲུབ་པར་བྱའོ། །སྔར་བསྟན་པ་ནི་བཅུ་བཞི་པར་སྐྱེ་བདུན་གྱི་བརྟག་པ་བསྟན་པ་དེས། སྐྱེ་བདུན་ཤེས་པར་བྱ་བའམ། །ཡང་ན་ཐུན་མོང་བ་སྟེ་ནད་ཀྱིས་མ་སྙོམས་པ་དང༌། ཤུ་བ་དང་མཛེ་ལ་སོགས་པ་དང་བྲལ་བའི་ཤ་རྙེད་ན་ཡང་ངོ༌། །

ཡང་ན་སྔར་ལག་པའི་བརྡ་ཇི་ལྟར་བསྟན་པའི་བྱ་བས་སོ། །ཞེས་གསུང་སྟེ་ཕྱི་མ་ནི་གནས་དང་ཉེ་བའི་གནས་ལ་སོགས་པར་ཚོགས་ཀྱི་དཀྱིལ་འཁོར་བྱེད་པའི་དུས་སུ་བརྡ་སྟོན་པའོ། །སྐྱེ་བདུན་གྱི་ཕྱུགས་རྣམས་ལ་བརྟེན་ནས་
སྒྲུབ་པ་དེ་བཞིན་དུ་སྡེར་མོ་ལྔ་པ་ལས་ཀྱང་བསྒྲུབ་པར་བྱ་སྟེ། འགྲེལ་པ་གཉིས་ལས། སེན་མོ་ལྔ་པ་ནི་ཁྱི་དང་བྱི་ལ་དང་རི་བོང་ལ་སོགས་པའོ། ཞེས་འཆད་པ་ལྟར་ན། ཕྱུགས་རྣམས་པ་དང་ནི་སེན་མོ་ལྔ། ཞེས་པ་ཡོད་དོ། །དཔའ་བོས། སྡེར་མོ་
ཅན་ནི་དེ་བཞིན་དང༌། ལྔ་ནི་རུས་སྦལ་དང་རྔ་མོ་དང་ཁྱི་དང་ཅེ་སྤྱང་དང་རྟ་དང་ལྔ་ལ་འཆད་དོ། །ཁ་ཅིག་རྟའི་སྐད་དོད་ལ་རྒྱ་དཔེ་ཁ་ཅིག་ལས། སེན་མོ་ཞེས་འབྱུང་ལ། དེའི་དོན་སྡེར་མོ་ཅན་ལྔ་ཡིན་ཞེས་གསུང་མོད་ཀྱང༌། ཕྱུགས་རྣམས་དང་
ནི་དེ་བཞིན་ལྔ། ཞེས་པའི་བཤད་པར་མི་འགྲིག་ཅིང༌། སྡེར་མོ་ཅན་ལྔ་ཞེས་པ་ནི་འགྲེལ་པ་རྣམས་ལས། སེན་མོ་ལྔ་པ་ཞེས་འབྱུང་བས་སྡེར་མོ་ལྔ་པ་ཅན་དུ་བྱ་དགོས་སོ། །བོང་བུ་དང་རུས་སྦལ་དང་མི་དང་རྔ་མོ་དང༌། ཅེ་སྤྱང་དང་རྟ་དང་སོགས་
ཀྱིས་བ་ལང་ཡང་གཟུང་ངོ༌། །ཐུན་མོང་གི་དངོས་གྲུབ་སྒྲུབ་པའི་ཚོགས་ཀྱི་དཀྱིལ་འཁོར་དུ་ཕྱུགས་འདི་དག་གི་ཤ་ནི་སྒྲུབ་པའི་ཡན་ལག་ཏུ་སྟེ་གྲོགས་སུ་འགྱུར་རོ། །བོང་བུ་ལ་སོགས་པ་ཕྱུགས་ཡིན་མོད་མི་ཕྱུགས་སུ་ཇི་ལྟར་བརྗོད་
ཅེ་ན། ཕྱུགས་ཀྱི་སྐད་དོད་ནི་དམ་པའམ་མཆོག་ལ་ཡང་འཇུག་ལ། དེ་ལྟར་ན་རིགས་རང་དགའ་བའི་རིགས་རྣམས་ལས་ཏེ་དེ་དག་གི་ནང་ནས་རིགས་ཀྱི་མཆོག་གི་ཕྱུགས་མི་ཡིན་ཏེ། ལམ་སྒྲུབ་པའི་རྟེན་དུ་བསྔགས་པའི་ཡོན་ཏན་

ཐམས་ཅད་དང་ལྡན་པའི་ཕྱིར་རོ། །ཞེས་གསུང་ངོ༌། །བོང་བུ་ལ་སོགས་པའི་རྐང་བཞི་པ་རྣམས་ལས་གླང་པོ་ཆེ་མཆོག་དང༌། ཁྲ་ལ་སོགས་པའི་འདབ་ཆགས་རྣམས་ལས་ངང་པ་ཉིད་མཆོག་དང༌། དུད་འགྲོ་ཞེས་པའི་རྐང་པ་ལ། བྱོལ་སོང་རྣམས་ལས་རུས་སྦལ་རྒྱལ། 
ཞེས་འབྱུང་ཞིང༌རུས་སྦལ་རྒྱལ་ནི་ནོར་བུ་ཡོད་པའི་སྦྲུལ་ལ་འཆད་དོ། །ཁ་ཅིག་ཆུ་ལས་སྐྱེས་པའི་དུད་འགྲོ་རྣམས་ལས་རུས་སྦལ་ནི་རྒྱལ་པོ་སྟེ་གཙོ་བོའོ་ཟེར་རོ། །དེ་རྣམས་ནི་ཕྱུགས་ཀྱི་སྐད་དོད་མཆོག་ལ་འཇུག་པའི་སྟེང་ནས་བཤད་པའོ། །ལྷ་ནི་ཚངས་པ་དང་ཁྱབ་འཇུག་
དང་དབང་ཕྱུག་རྣམས་སོ། །དེ་རྣམས་སྔགས་དང་ཕྱུགས་ལྔའི་ཤ་ལ་ཕྱི་ནང་གི་སྦྱིན་སྲེག་བྱས་པས། གདོང་འགུལ་བ་སྟེ་རང་གི་དབང་དུ་འགྱུར་རོ། ཞེས་ཁ་ཅིག་འཆད་ལ། ཁ་ཅིག་ནི། ལྷ་རྣམས་ཀྱི་ནི་ཁ་གཡོ་བ། ཞེས་བཏོན་ནས། ར་དང་མ་ཧེ་དང་
ཁྱིམ་བྱ་རྣམས་ཀྱིས། སྣ་ཚོགས་ཀྱི་གཟུགས་ཀྱིས་རོལ་པས་ན་ལྷ་སྟེ་ལྷ་མ་ཡིན་གྱི་ཁ་གཡོ་བར་བྱེད་དོ། །ཞེས་འཆད་དོ། །ལྷ་རྣམས་ལས་ནི་ཞེས་པ་འགྱུར་གཞན་གཉིས་དང་འགྲེལ་བ་རྣམས་ལ་མེད་དོ། །ཤའི་རིགས་རྣམས་ནི་སྔར་བརྗོད་པའི་
རྣམ་པ་དེ་ལྟར་ཡིན་ནོ། །ཐུན་མོང་གི་དངོས་གྲུབ་སྒྲུབ་པའི་དཀྱིལ་འཁོར་དུ་ཚོགས་ལ་ལོངས་སྤྱོད་པ་ནི། ཕྱུགས་དེ་དག་གི་ཤ་ནི་ཡིན་པར་བཤད་དེ། ཁྭ་དང་ཆུ་སྐྱར་དང་བཞད་དང་སྐྱེ་གཉིས་བློན་པོ་ཆེན་པོ་སྟེ་ནེ་ཙོ་དང༌། ཁྲུང་ཁྲུང་དང་རི་སྐེགས་དང་
ཀ་ཏམ་པའི་ཤ་རྣམས་ལས། བཟའ་བ་དང་སྦྱིན་སྲེག་དང་ལྷ་ལ་གཏོར་མ་བྱས་པས། འདོད་པའི་དངོས་གྲུབ་ཀུན་ནི་འགྲུབ་པར་འགྱུར་རོ། །འདིར་ཅེ་སྤྱང་འདབ་ཆགས་ཀྱི་གསེབ་ཏུ་བགྲངས་པ་ནི། དཔེ་མ་དག་པ་ལས་བསྒྱུར་བའི་སྐྱོན་ཡིན་ཏེ། བྷ་བའི་

འགྲེལ་པར་ཡང་མེད་དོ། །གཉིས་པ་ནི། གནོད་མཛེས་ཀྱི་སྔགས་སམ། རྩ་བའི་སྔགས་སམ། །སྙིང་པོའི་སྔགས་འབུམ་བཟླས་ཏེ། འགྲུབ་པའི་མཚན་མ་ཐོབ་པའི་སྔགས་པས་བགེགས་པའི་རོའམ་རོ་གཞན་ཡང་རུང༌།
རྨ་མེད་ཅིང་མ་རུལ་བ་མཛེས་པ་རྙེད་ནས། མར་ངོའི་བརྒྱད་དམ་བཅུ་བཞི་ལ་རི་རྩེའམ་དུར་ཁྲོད་དུ། དཀྱིལ་འཁོར་བཞེངས་པའི་དབུས་སུ་རོ་མགོ་ཤར་དུ་བསྟན་པ་གན་རྐྱལ་དུ་བཞག་པའི་སྙིང་ཁར་སྒྲུབ་པ་པོ་ཁ་ཤར་དུ་བལྟས་ལ་འདུག་
སྟེ། ཁྱི་ནག་མོ་དང་བ་ནག་མོ་ཡི་འོ་ཐུག་སྲན་མ་མ་ཤ་ནག་པོ་དང༌། འབྲས་ནག་པོར་ལྡན་པའི་བསྲེག་རྫས་ཀྱིས། དངོས་གྲུབ་འདོད་པས་དོགས་པ་སྟེ་འཇིགས་པ་མེད་པ་རུ། གནོད་མཛེས་ཀྱི་སྔགས་སམ་སྙིང་པོའི་སྔགས་ཀྱིས་ཇི་
སྲིད་བརྒྱ་རྩ་བརྒྱད་དམ། བརྒྱད་བརྒྱའི་བར་དུ་རོའི་ཁར་ནི་ཕུལ་བར་མོས་ནས་སྦྱིན་སྲེག་བྱའོ། །དེ་ལྟར་བྱས་པས་ཡི་དྭགས་རོ་དེ་ལངས་ནས་ནི་སྒྲུབ་པ་པོ་དེ་ལ་འདྲི་བར་བྱེད་དེ་བདག་གིས་ཅི་བགྱི་ཞེས་ནི་སྨྲ་བར་འགྱུར་རོ། །རོ་ལ་ཡི་དྭགས་
ཞེས་པ་ནི་སྐད་དོད་ཐུན་མོང་བ་ཅིག་ཡོད་པར་སྣང་བས། ཁ་ཅིག་གིས་རོར་བསྒྱུར་ལ། ཁ་ཅིག་གིས་ཡི་དྭགས་སུ་བསྒྱུར་རོ། །དེ་ནས་དེ་ལ་མཆོད་ཡོན་བྱིན་ནས། དཔའ་བོ་ཆེན་པོ་ལེགས་སོ་ཀྱེ། །རྡོ་རྗེ་སེམས་བདག་བརྟུལ་ཞུགས་བཟང༌། །
གྲུབ་པ་བདག་དེ་བདེ་ལེགས་ཀྱི། །དངོས་གྲུབ་བདག་ལ་རབ་ཏུ་སྩོལ། ཞེས་བརྗོད་ལ་འདོད་པའི་དོན་ལ་གསོལ་བ་བཏབ་པས་ས་འོག་སྟེ་ས་ཡི་བུག་པར་འཇུག་པའི་དངོས་གྲུབ་དང༌། ལངས་པ་སྟེ་བར་སྣང་ལ་འགྲོ་བ་དང༌། རལ་གྲིའི་རིག་

འཛིན་དང༌། འམ་གྱི་སྒྲས་འཁོར་ལོའི་རིག་འཛིན་ལ་སོགས་པ་བསྡུའོ། །ཚར་གཅོད་པ་གདུག་པ་ཅན་གཞོམ་པ་དང༌། ཕན་འདོགས་པ་རི་ལུའི་རིག་འཛིན་དང༌། མིག་སྨན་མིག་ལ་བསྐུས་པས་ས་འོག་གི་གཏེར་མཐོང་བ་རྣམས་སམ། ཤིང་ལྷམ་ལ་
སོགས་པའི་རྐང་མགྱོགས་དག་གམ། ཚེ་བསྐལ་པར་གནས་པའི་བཅུད་ཀྱིས་ལེན་དང༌། དེ་བཞིན་ཞེས་པས་དངོས་གྲུབ་གཞན་སྡུད་དེ་དངོས་གྲུབ་འདི་རྣམས་ཀྱི་ནང་ནས་དངོས་གྲུབ་གང་རུང་གཅིག་བྱིན་ནས། རང་གི་གནས་སུ་འགྲོ་བར་འགྱུར་གྱི་
གཞན་དུ་མིན་ཞེས་པ་ངེས་པ་མེད་པའི་ཕྱིར་རོ། །ཞེས་འཆད་པའི་ཕྱི་མ་ནི་ངེས་པ་མེད་པ་མིན་ཞེས་པའི་དོན་དུ་བྱ་སྟེ། དངོས་གྲུབ་གང་རུང་གཅིག་མ་བྱིན་པར་མི་འགྲོ་བའི་དོན་ནོ། །སྟེང་གི་ཕོ་ཉ་མོ་མཁའ་ལ་སྤྱོད་པ་དང༌། འོག་གི་ཕོ་ཉ་མོ་ས་དང་ས་འོག་
ན་སྤྱོད་པའི་འཁོར་ལོ་གསུམ་གྱི་རྣལ་འབྱོར་མ་གྲུབ་ནས། དེ་རྣམས་ཀྱིས་རང་གི་གནས་སུ་འཁྱེར་བའམ། དེའི་ཐབས་སྟོན་པར་འགྱུར་བ་ནི་བདེ་མཆོག་གི་རྒྱུད་འདིར་ཐེ་ཚོམ་མེད་པ་ཡིན་ནོ། །རོ་ལངས་ཀྱི་གྲུབ་པ་ཞིབ་ཏུ་ཤེས་པར་འདོད་ན། ལྭ་བ་
པ་དང་ལྷ་སྦས་ཀྱི་འགྲེལ་པ་དང་བཤད་སྦྱར་ལས་ཤེས་པར་བྱའོ། །གསུམ་པ་ལ་གཉིས། རྟེན་བསྐྱེད་པ་དང༌། བརྟེན་པ་ལྷ་བསྐྱེད་པའོ། །དང་པོ་ནི། བ་ལང་གནས་ཞེས་པའི་རྐང་པ་བཞི་ལ། གཞན་ལས། ལྕི་བའི་ཐལ་བ་ཉིད་དག་དང༌། །དེ་
བཞིན་ལྷག་མ་མགོ་བོ་སྐམ། །དུང་ཆེན་པོ་ལས་བྱུང་བས་བྱ། །ཡང་ན་རུས་སྦལ་གྱིས་ནི་བྱ། ཞེས་འབྱུང་ལ། དེའི་དོན་ནི། ཀོང་ཀ་ན་དང༌། སྐལ་ལྡན་གྲགས་པ་དང༌། ལང་ཀ་དང༌། དཔའ་བོ་རྡོ་རྗེ་རྣམས་ཀྱིས་འབྱུང་བ་རིམ་རྩེགས་དང་རི་རབ་

སྐྱེད་པ་ལ་མི་སྦྱོར་ཞིང༌། དང་པོས་མི་མགོའི་དུམ་བུ་སྐམ་པོ་བླངས་ལ། དུང་ཆེན་པོ་བྱའོ་ཞེས་དང༌། གཉིས་པས་བ་ལང་དང་མ་ཧེ་སོགས་ཀྱི་རུས་པ་བླངས་ལ་ལས་སོ་སོའི་ཕྲེང་བ་བྱའོ། ཞེས་དང༌། གསུམ་པས་མགོ་
བོ་སྐམ་པོ་ཆག་གྲུགས་མེད་པ་བླངས་ལ་དུང་ཆེན་པོ་བྱ་བའམ་ཡང་ན་རུས་སྦལ་གྱི་ཐོད་པ་ལ་བྱའོ་ཞེས་དང༌། བཞི་པས་མི་མགོ་སྐམ་པོ་བླངས་ནས་བདེ་བ་ཆེན་པོ་བྱེད་དོ། །རུས་སྦལ་ནི་ཐོད་པའོ་ཞེས་འཆད་དོ། །སློབ་དཔོན་གཞན་གཉིས་
ནི་ལྕི་བ་ས་དང༌། ཐལ་བ་ཆུ་དང༌། མགོ་སྐམ་མེ་དང༌། དེ་བཞིན་ནམ་མཚོན་ཆ་རླུང་དང༌། དུང་ཆེན་པོ་རི་རབ་དང༌། རི་ཆེན་པོའི་ངོ་བོར་བྱ། ཞེས་ཀྱང་འདོན་དེ་དོན་འདྲའོ། །བ་ལང་གནས་ཞེས་སོགས་འདིར་འབྱུང་བ་བཞིན་དུ། དྲིལ་བུ་པའི་ལྷ་
ལྔ་ལས་འདི་དང་རྐང་པ་བཞི་འདྲ་ཞིང་ནག་པོ་སྤྱོད་པའི་གཞུང་ལས་ཀྱང་རྐང་པ་གསུམ་འདྲ་བར་འབྱུང་སྟེ། དེ་ཡང་རྟེན་གྱི་དཀྱིལ་འཁོར་གྱི་འོག་གི་འབྱུང་བ་རིམ་རྩེགས་ལ་སྦྱོར་བ་ལྟར་འདིར་བཤད་ན། བ་ལང་གནས་ནི། ཞིབ་མོ་རྣམ་
འཐག་ལས། ངག་ཕྱོགས་ས་དང་འོད་ཟེར་དང༌། །ཕྱུགས་དང་མིག་དང་རྡོ་རྗེ་དང༌། །མཐོ་རིས་ཆུ་དང་དོན་དགུ་ལ། །མཁས་པས་གཽ་སྒྲ་ངེས་གཟུང་བྱ། ཞེས་གསུངས་པ་ལྟར་ཕྱུགས་ཏེ་བ་ལང་ལའང་འཇུག་པའི་གཽ་སྒྲ་ནི་ས་ལ་ཡང་འཇུག་
པའི་འདིར་སའོ། །གང་དུ་མེ་ཏོག་སོགས་བཞག་ན་སྟེང་དུ་ལྡིང་བ་ནི་ཆུའོ། །གང་གིས་ལྷག་མ་མེད་པར་སྐམ་པར་བྱེད་པ་ནི་མེའོ། །རྩ་ནང་ནས་རྒྱུ་བ་ནི་རླུང་ངོ༌། །དེ་ནས་ནི་དུང་ཆེན་པོའི་སྐད་དོད་མཧཱ་ཤཾ་ཁ་ཞེས་པ་ལ། ཤཾ་སུ་ཁ་དང་སཾ་སུ་

ཁ་གཉིས་ག་བདེ་བ་ལ་འགྲོ་བས་བདེ་བ་ཆེན་པོའི་རང་བཞིན་དུ་བྱ་བའི་དོན་ཏེ། བདེ་ཆེན་མཚོན་པའི་མངོན་བྱང་ལྔ་བྱ་བ་དང༌། འབྱུང་བ་རིམ་རྩེགས་སོགས་བདེ་བ་ཆེན་པོའི་ངོ་བོར་མོས་པར་བྱ་བའོ། །ཡང་ན་རུས་སྦལ་དག་གིའོ་ཞེས་པས་ལྷ་སྒོང་སྐྱེས་ཀྱི་
སྐྱེད་ཆོག་སྟོན་པར་འགྲེལ་པ་གཞན་ལས་བཤད་ཀྱང༌། ནག་པོ་པ་དང་དྲིལ་བུ་པའི་ལུགས་ཀྱིས་རྟེན་བསྐྱེད་པའི་སྐབས་ཁོ་ན་ལ་སྦྱོར་བར་འདུག་པས། ཡང་ནའི་དོན་ཡང་ནིའི་དོན་དུ་བཤད་པ་ཡང་ཡོད་པས་རུས་སྦལ་གྱི་བརྡས་བསྟན་པའི་རི་རབ་ཀྱང་
བསྒོམ་ཞེས་པའི་དོན་ནོ། །སྤྱོད་པ་པས། མི་ཕྱེད་པ་དང་རུས་སྦལ་ལོ། ཞེས་ཡང་ནའི་སྒྲ་མེད་པར་ཡང་འདོན་ནོ། །འདིར་རྟེན་གཞལ་ཡས་ཁང་སྐྱེད་པ་མ་བཤད་པ་ནི། སྔར་ལེའུ་གཉིས་པར་བཤད་པ་ལ་དགོངས་སོ། ཞེས་སུ་མ་ཏི་ཀཱིརྟི་གསུང་ངོ༌། །
དེ་ལྟར་སྒོམ་པ་འདིས་ནི་དངོས་གྲུབ་སྦྱིན་པར་འགྱུར་བ་ཡིན་ནོ། །གཉིས་པ་ནི། ཕྱག་བཞི་ཞེས་སོགས་འདི་ནག་པོ་སྤྱོད་པས་རྒྱུ་རྡོ་རྗེ་འཛིན་པ་ཧེ་རུ་ཀ་ཡབ་ཡུམ་ལ་འཆད། ལྭ་བ་པ་དང་ལྷ་སྦས་ཀྱིས་རྒྱུ་རྡོ་རྗེ་འཛིན་པ་ཞལ་གསུམ་ཕྱག་དྲུག་པ་ཡུམ་
དང་བཅས་པ་ཞུ་བ་ལ། གླུས་བསྐུལ་བ་ལས་བཞེངས་པའི་འབྲས་བུའི་ཧེ་རུ་ཀ་ལ་འཆད་ཅིང༌། བྷ་བས་རོ་ལངས་སྒྲུབ་པའི་ལྷའི་རྣལ་འབྱོར་དུ་འཆད་དོ། །ཧེ་རུ་ཀ་རྩ་ཞལ་དཀར་གཡོན་ལྗང་རྒྱབ་དམར་གཡས་སེར་བའམ། ཡང་ན་བཞི་ཀ་དཀར་བའི་ཞལ་
བཞི་པ་ཕྱག་བཞི་པའི་ཕྱག་མཚན་ནི། རོ་ལངས་སྒྲུབ་པ་ལ་རྡོ་རྗེ་དང་མདུང་དང་ཐོད་པ་དང་ཁ་ཊཱཾ་ག་འཆང་བ་ཞེས་བྷ་བས་བཤད། ཇི་སྲིད་ཕྱག་ནི་འབུམ་གྱི་བར་ཞེས་པས་ནི་ཞལ་དང་ཕྱག་ངེས་པ་མེད་པར་དགོངས་ཏེ། འོན་ཀྱང་གདམས་ངག་ལ་

ལྟོས་སོ། །སྐུ་མདོག་ནི་དཀར་བའི་ཁྲོ་བོ་ཆེན་པོ། དེ་ནས་ཏེ་དེ་བཞིན་དུ་དྲག་ཤུལ་གྱི་གཟུགས་འཆང་བ་སྤྱན་རྡོ་རྗེ་ཕག་མོ་ལ་གཟིགས་པ། ཕག་མོ་ཡང་ཡབ་དེའི་སྐུ་མདོག་འཆང་བ་སྟེ་དཀར་པོ་ཞལ་བཞི་པ། ཕྱག་ན་མཚོན་ཆ་
སྟེ་རྡོ་རྗེ་དང་ཐོད་པ་འཆང་བ། དཔའ་བོ་ཡབ་ནི་དབུ་ལ་ཐོད་པའི་འཕྲེང་བ་ཅན། སྐུ་ལ་དུར་ཁྲོད་ཀྱི་ཐལ་བས་ཉེ་བར་བྱུགས་པ། རལ་པ་ཅོད་པན་དུ་བཅིངས་པ། ཕྱག་གཡས་ཀྱི་གཉིས་པ་ན་མདུང་དང་ལྡན་པ། སྤྱི་བོའི་ནོར་བུ་ལ་སོགས་པའི་ཕྱག་རྒྱ་
ཡིས་ནི་སྐུ་ལ་བརྒྱན་པ། ཞལ་གྱི་མཆེ་བ་ཅུང་ཟད་གཙིགས་པ། ཡི་དྭགས་ཆེན་པོ་སྟེ་འབྱུང་པོའི་བདག་པོ་གདན་དུ་བྱས་པ་ལྷ་སོ་དྲུག་དང་བཅས་པ། སྒྲུབ་པ་པོ་ཡིས་དུས་གསུམ་དུ་རྟག་ཏུ་སྔགས་ཀྱི་ལྷ་དེ་རྣམས་ཤེས་ནས་བསྒོམ་པར་བྱའོ། །ཕྱག་
དང་ཞལ་འབུམ་ལ་སོགས་པ་ལ་ནི་གཡས་ཐམས་ཅད་དུ་རྡོ་རྗེ་དང༌། གཡོན་དུ་མདུང་ངམ་ཡང་ན་ནི་ཁ་ཊཱཾ་ག་དང་ཐོད་པའོ། །ཞལ་ཐམས་ཅད་ནི་དཀར་པོའོ། ཞེས་བྷ་བས་བཤད་དོ། །མར་དོའི་ལུགས་ཀྱིས་འབྱུང་བ་རིམ་རྩེག་སྒོམ་པ་སྔར་དང་འདྲ། 
དུང་ཆེན་པོ་རི་རབ་ལ་བྱས་ནས། གཞལ་ཡས་ཁང་བསྐྱེད་པའི་ནང་དུ། མངོན་བྱང་ལྔ་ལས་རྒྱུ་རྡོ་རྗེ་འཆང་ཡབ་ཡུམ་སྐྱེད་པ་ནག་པོ་པ་ལྟར་བྱེད་པ་ནི། ཕྱག་བཞི་པ་དང་ཞེས་པ་ནས་མཚོན་ཆ་འཆང་ཞེས་པའི་བར་གྱིས་སྟོན་ནོ། །དཔའ་བོ་ཐོད་
པའི་ཕྲེང་བ་ཅན། ཞེས་པ་ནས་འབྲས་བུ་རྡོ་རྗེ་འཆང་ལ་སྦྱོར་ཏེ་མངལ་སྐྱེས་དང་སྦྱོར་རོ། །ཡང་ན་ཞེས་པས་བརྫུས་སྐྱེས་དང་སྦྱོར་བ་ལཱུ་ཨི་པ་ལྟར་བྱེད་དོ། །དེའི་ལྟར་ན་དུང་ཆེན་པོ་ཞེས་པ་མངོན་བྱང་ལྔས་རྟེན་དང་བརྟེན་པ་དུས་གཅིག་ཏུ་སྐྱེད་

པ་ལ་བྱ་དགོས་ཤིང༌། འབྲས་བུའི་ཧེ་རུ་ཀ་སྐུ་མདོག་དཀར་པོར་མི་སྒོམ་ཟེར་ལ། དཀའ་རྒྱལ་གྱིས་རོ་ལངས་ཆེན་པོ་སྒྲུབ་པའི་ཐུན་མོང་མ་ཡིན་པའི་ལྷ་ལ་སྦྱོར་བ་དང༌། སྐལ་ལྡན་སོགས་ཀྱིས་ཕྲེང་བ་ལ་འཆད་པ་གཉིས་མི་འཐད་དེ། ལེའུ་ཡི་མཚན་
ལ་བསྐྱོད་པའི་རིམ་པ་ཞེས་བཤད་པས་གསལ་བའི་ཕྱིར་རོ། ཞེས་འཆད་དེ། མལ་གྱི་ལུགས་འཛིན་པ་དག་གིས་ཀྱང་དེ་ལྟར་འགོག་གོ། དེ་ལ་དཀའ་རྒྱལ་གྱི་འགྲེལ་པར་དེ་ལྟར་སྦྱར་བ་མེད་ལ། བྷ་བས་རོ་ལངས་སྒྲུབ་པ་ལ་སྦྱར་ཡང༌། དེའི་ཐུན་མོང་
མ་ཡིན་པར་བཤད་པ་མེད་ཅིང༌། དེ་དང་ཕྲེང་བ་སོགས་ལ་སྦྱོར་བ་བསྐྱེད་རིམ་དུ་བཤད་པ་དང་འགལ་བ་མེད་དོ། ནག་པོ་པའི་ལུགས་ཀྱིས་ཀྱང་རྡོ་རྗེ་འཆང་གཉིས་སྐྱེད་པའི་གཞུང་གི་གཅོད་མཚམས་དེ་ལྟར་མི་བྱེད་པ་དེའི་སྒྲུབ་ཐབས་ལ་ཤིན་ཏུ་
གསལ་ལ། ཕག་མོ་དམར་མོར་འཆད་པ་ཡང་དེའི་དགོངས་པ་མིན་ནོ། །ལཱུ་ཨི་པའི་ལུགས་བརྫུས་སྐྱེས་སུ་འཆད་པ་ཡང་སྐབས་གཞན་དུ་སྒོང་སྐྱེས་སུ་རང་ཉིད་འདོད་པ་དང་འགལ་ལོ། །དེ་ལྟར་བརྗོད་པའི་རིམ་པས་ཧེ་རུ་ཀ་བསྒོམས་པས་ཡོན་ཏན་
ཁྱད་པར་དུ་འཕགས་པའི་དོན་ཐམས་ཅད་འགྲུབ་པར་འགྱུར་རོ། །གསུམ་པ་ནི། དཔལ་ཧེ་རུ་ཀ་མངོན་པར་བརྗོད་པ་བདེ་མཆོག་བསྡུས་པའི་རྒྱུད་ལས། དུད་འགྲོ་སྟེ་འདབ་ཆགས་དང་བོང་བུ་ལ་སོགས་པའི་ཕྱུགས་ཀྱི་ཤ་དགུག་པ་དང༌། རོ་ལངས་ཆེན་
པོ་སྒྲུབ་པ་དང༌། དེ་དག་ལ་སོགས་པ་ལ་ཉེ་བར་མཁོ་བའི་བསྐྱེད་པའི་རིམ་པའི་ཆོ་གའི་ལེའུ་སྟེ་སུམ་ཅུ་རྩ་གཉིས་པའོ།།  ༑  །།འཁོར་ལོ་སྡོམ་པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་བཤད་པ། སྦས་པའི་དོན་ཀུན་གསལ་བ་

ལས། ལེའུ་སུམ་ཅུ་རྩ་གཉིས་པའི་བཤད་པའོ།། ༈ །།གསུམ་པ་གསང་བ་དང༌།  བསྙེན་བཀུར་གྱི་མཆོད་པའི་ལེའུ་ལ་གསུམ། བཤད་པར་དམ་བཅའ་བ། དམ་བཅས་བའི་དོན་བཤད་པ། ལེའུ་ཡི་མཚན་བསྟན་པའོ། །
དང་པོ་ནི། སོ་གཉིས་པའི་རྗེས་དེ་ནས་སྒྲུབ་པ་པོ་ཀུན་ལ་ནི། སྦྱོར་བ་སྟེ་རྣལ་འབྱོར་ཀུན་ལ་འདི་ལས་མཆོག་ཏུ་གྱུར་པ་གཞན་མེད་པའི་སྦྱོར་བ་བཤད་པར་བྱའོ། །གཞན་ལས། དེ་ནས་སྒྲུབ་པ་པོ་རྣམས་ཀྱི། །སྦྱོར་བ་ཀུན་ལ་མེད་པ་བཤད། ཅེས་
འབྱུང་ངོ༌། །གཉིས་པ་ལ་གསུམ། བསྙེན་བཀུར་གྱི་མཆོད་པ། གསང་བའི་མཆོད་པ། མཆོད་པའི་ཕན་ཡོན་ནོ། །དང་པོ་ནི། གལ་ཏེ་དེ་ལྟ་ཡིན་ན་རྣལ་འབྱོར་དེ་གང་ཞེ་ན། བཟའ་བ་ནི་ལོངས་སྤྱོད་པར་བྱ་བ་སྟེ་གཽ་ཀུ་ད་ཧ་ན་ལ་སོགས་པའི་སྨན་
རྣམས་སོ། །བཅའ་བ་སྟེ་སྟོན་མོ་ནི་ཞོ་དང་མར་དང་སྦྲང་རྩི་དང༌། ཁ་ར་དང་ལ་དུ་ལ་སོགས་པའོ། །ཞོ་ལ་སོགས་པ་མང་བ་ལ་སྟོན་མོར་བཤད་དེ། བཅའ་བ་ནི་སྟོན་མོར་བསྒྱུར་རོ། །ཉ་ནི་རོ་ཧི་ཏ་སོགས་དང༌། ཤ་ནི་རའི་ཤ་དང༌། སོགས་ཀྱིས་
ནི་གཞན་ཡང་ཇི་ལྟར་རྙེད་པའི་བཟའ་བ་སོགས་ཀྱི་ཁྱད་པར་གཟུང་ངོ༌། །དེ་དག་ཀྱང་ནུས་པ་སྟེ་རང་གི་འབྱོར་པ་ཇི་ལྟ་བ་བཞིན་དུ་དེ་དང་འཚམ་པར་བྱའོ། །བདུད་རྩི་ལྔར་སྐྱེད་པར་མི་ནུས་ཤིང་བདུད་རྩི་ལྔ་པོ་མེད་པར་གྱུར་ཀྱང་བཟའ་བ་དང་
བཏུང་བ་ཐམས་ཅད་ནི། བདུད་རྩི་ལྔ་པོ་ཉིད་དུ་བསྒོམ་པར་བྱ་བ་ཡིན་ནོ། །ཚོགས་ཀྱི་ཡོ་བྱད་ཀྱི་བཟའ་བ་དང་བཅའ་བ་རྒྱ་ཆེ་ཞིང་བཟང་བ་རྣམས། རྟག་པར་ཏེ་རྒྱུན་དུ་མཚན་མོ་ཉིད་དུ་བྱ་བ་ཡིན་ཞེས་གསུངས་ཏེ། ཉིན་མོ་ཡང་བྱེད་མོད་ཀྱང་

ནུབ་མོ་ནི་ངེས་པར་བྱ་བ་ཡིན་པས་མཚན་མོ་སྨོས་སོ། །ལྭ་བ་པས། བསོད་ནམས་ཆེན་པོ་གསོག་པའི་ཐབས་མཆོག་ཡིན་པས་ཚོགས་ཀྱི་དཀྱིལ་འཁོར་བརྩམ་པར་བྱ་སྟེ། འཕགས་པ་ལྷའི་ཞལ་སྔ་ནས་ཀྱི་སྤྱོད་པ་བསྡུས་པའི་སྒྲོན་མེ་ལས་ཇི་སྐད་
གསུངས་པ་བཞིན་ནོ། །ཞེས་གསུངས་ཤིང༌། ལྙ་སྦས་ཀྱིས་ཀྱང་སྤྱོད་བསྡུས་ལ་ཁ་འཕངས་པས་སྤྱོད་བསྡུས་ལས་གསུངས་པ་བཞིན་དུ་ཚོགས་འཁོར་བྱའོ། །དེ་ནས་ཕོ་ཉ་རབ་སྦྱིན་ཞིང་། ཞེས་པ་ནི་དཀའ་རྒྱལ་གྱིས་བླ་མས་སློབ་མ་ལ་ཕོ་ཉ་མོ་སྦྱིན་
པ་འཆད། སྐལ་ལྡན་སོགས་ཀྱིས་བདག་ཉིད་གཅིག་པུས་མི་བཟའ་ཡི། རིགས་བཟང་ངན་གྱི་རྣལ་འབྱོར་མ་རྣམས་ལ་སྦྱིན་པར་བྱ་ཞེས་ཕོ་ཉ་ལ་ཟས་སྦྱིན་པའི་དོན་དུ་བྱེད་དོ། །གཉིས་པ་ནི། ཚོགས་མཆོད་བྱ་བ་ལ་ཁྱད་པར་དུ་ནི་སྒྲུབ་པ་པོས། རང་
གི་པང་པར་མགོ་བོ་བཞག་པ་སྟེ། ཕོ་ཉ་མོ་རང་གི་གཡོན་ལོགས་སུ་བཞག་པ་ལ་ལག་པ་གཡོན་པས་འཁྱུད་ནས། དཔའ་བོ་ཧེ་རུ་ཀ་དང་གཉིས་སུ་མེད་པ་སྟེ་མཉམ་པར་སྦྱོར་བས་མཆོད་པར་བྱ་བར་འཆད་དེ། རང་གི་པང་བར་མགོ་བཞག་སྟེ། ཞེས་
འདོན་ནོ། །དེ་དག་གི་ལྟར་ན་པང་བར་མགོ་བཞག་པ་དང༌། གཡོན་གྱིས་འཁྱུད་པ་གཉིས་ལ་སྐད་དོད་ཐུན་མོང་བ་ཅིག་ཡོད་པ་འདྲ་སྟེ། བོད་སྐད་ལྟར་ན་འབྲུ་གནོན་རྣམས་འབྲེལ་མེད་དུ་འགྲོ་བའི་ཕྱིར་རོ། །དཔའ་བོའི་འགྲེལ་པར། རང་གིས་འཁྱུད་
ཅིང་མགོར་བྱས་ལ། ཞེས་འབྱུང་ཞིང༌། སློབ་མས་གཡོན་པའི་བརླའི་དབུས་སུ་མགོ་བོ་བྱས་ལ་ཞེས་པ་ལྟར་ན་གཡོན་པ་ནི་ཕོ་ཉ་མོ་དང༌། དེའི་བརླ་གཉིས་ཀྱི་དབུས་སུ་མགོ་བོ་བྱས་པ་ནི་རྡོ་རྗེའི་མགོ་པདྨར་བཞག་པའོ། །ཕོ་ཉ་མོ་ནི་མ་ལ་

སོགས་པ་བཞི་སྟེ། དེ་དག་གི་དོན་ནི་བཤད་ཟིན་ཏོ། །ཕོ་ཉ་མོ་བསྟེན་པ་ན་རང་ཧེ་རུ་ཀ་དང་ཕྱག་རྒྱ་རྡོ་རྗེ་ཕག་མོར་སྒོམ་པ་རྣམ་པར་འདི་ལྟ་བུའི་ཆོ་ག་ཡིས་བསྟེན་ནས་སྲིད་པར་བཅིངས་པའི་བག་ཆགས་ལས་ནི་རབ་ཏུ་གྲོལ་བར་བྱའོ། །ཕོ་ཉ་མོ་
ལ་གསང་མཆོད་བྱས་པ་དེ་ནས་ཏེ་དེ་ལ་བརྟེན་ནས་ཡིད་སྐྱོབ་པས་སྔགས་ཏེ་གཉིས་སུ་མེད་པའི་ཡེ་ཤེས་འགྲུབ་པར་འགྱུར་རོ། །དེ་འདྲ་བ་དེ་ཇི་ཙམ་པར་དུ་བྱ་ན། ཇི་སྲིད་དུ་ཉོན་མོངས་པའི་འབྱུང་བ་ཡོད་པ་སྟེ་གནས་མ་གྱུར་གྱི་བར་དུའོ། །རྐང་པ་འདི་ལ། ཤིན་ཏུ་
བཅིངས་ལས་གྲོལ་བའོ། ཞེས་ཀྱང་འདོན་པར་ལྷ་སྦས་ཀྱིས་བཤད་དེ། འཆིང་བའི་བག་ཆགས་མ་ཟད་ཀྱི་བར་དུའོ། །མངོན་སུམ་དུ་མ་བྱས་པའི་རྡོ་རྗེ་འཛིན་ཇི་ལྟར་འགྲུབ་ཅེ་ན། རྡོ་རྗེ་འཆང་བདག་གི་སློབ་དཔོན་གྱི་ལུས་སུ་ལེགས་པར་གནས་པ་སྟེ། སློབ་
དཔོན་གྱི་རྣམ་པ་ཅན་དུ་བྱས་ནས་སྒྲུབ་པ་པོ་རྣམས་ལས་ཕྱི་དང་ནང་གི་མཆོད་པ་ལེན་པས་རྡོ་རྗེ་འཛིན་མངོན་སུམ་དུ་གྱུར་པ་དང་འདྲའོ། །ཞལ་ལུང་ལས་ཀྱང༌། འདི་ཡི་དོན་ལྡན་འགའ་ཞིག་ལ། །ང་ནི་དེ་ཡི་ལུས་སུ་གནས་ཏེ། །སྒྲུབ་པོ་གཞན་ལ་མཆོད་པ་
ལེན། །དེ་ཡིས་དེ་མཉེས་རང་གི་རྒྱུད། །ལས་ཀྱི་སྒྲིབ་པ་དག་བྱེད་དོ། ཞེས་གསུངས་པས་ཐེག་པ་འདིའི་བླ་མ་ནི། ཚོགས་སོག་པའི་ཞིང་དུ་སངས་རྒྱས་ལས་ཀྱང་ལྷག་པར་གསུངས་པ་ལྟར་ཡིན་ནོ། །དེས་ན་དེ་མཆོད་ན་རྡོ་རྗེ་འཆང་མཆོད་པར་འགྱུར་
བས་རྒྱལ་བ་ཐམས་ཅད་ལ་མཆོད་པར་འགྱུར་རོ། །འདིའི་སྒྲུབ་པ་པོ་རྣམས་ལ་བཅོམ་ལྡན་འདས་འདི་རྟག་ཏུ་མ་བྲལ་བ་ཁོ་ན་ཡིན་ནོ། །ཞེས་བསྟན་པའི་ཕྱིར་དཔའ་བོ་ཞེས་གསུངས་ཏེ། དཔའ་བོ་ཧེ་རུ་ཀ་ལ་སོགས་པ་རྣམས་ཀྱི་སྟན་པ་

སྟེ་བཞུགས་པའི་གནས་ནི། མཚན་ཉིད་དང་ལྡན་པའི་ཕྱག་རྒྱ་མོ་ཉིད་དུ་ཐེ་ཚོམ་མེད་པས་དེ་བསྟན་པ་ནི། ཧེ་རུ་ཀས་བྱིན་གྱིས་རློབ་པ་དང་མི་འབྲལ་ལོ། །ཀོང་ཀ་ནས་སྟན་པ་དང་ཕྱག་རྒྱ་གཅིག་ཏུ་བཤད་པ་ལ། སྐལ་ལྡན་གྱིས་དེ་གཉིས་སོ་སོར་གསུངས་
པས་གཅིག་ཏུ་བྱེད་པ་མི་འཐད་པས་སྟན་ནི་བཟའ་བཏུང་དང༌། ཕྱག་རྒྱ་ནི་རིག་མ་ཡིན་ནོ་ཞེས་འཆད་མོད་ཀྱང༌། དཀའ་རྒྱལ་གྱིས། དཔའ་བོ་རྣམས་ཀྱི་སྟན་དག་ནི། །ཕྱག་རྒྱ་ཉིད་དུ་ཐེ་ཚོམ་མེད། ཅེས་ཀྱང་འདོན་པས་གཞུང་གཅིག་ཏུ་མ་ངེས་སོ། །དེ་
ལྟར་ན་རྡོ་རྗེ་འཆང་སློབ་དཔོན་གྱི་ལུས་ལ་གནས་ནས་སློབ་མའི་མཆོད་པ་ལེན་པས། ཚོགས་རྫོགས་སླ་བ་བཞིན་དུ་ཕྱག་རྒྱའི་ལུས་ལའང་གནས་ནས་བྱིན་གྱིས་རློབ་པས་ལམ་མྱུར་བ་ཡིན་ནོ། །དེའི་ཕྱིར་སྒྲུབ་པ་པོས་ཐ་མལ་གྱི་སྣང་ཞེན་སྤངས་
པའི་མཆོག་གི་སྣང་བ་དང་ང་རྒྱལ་ལ་ཤིན་ཏུ་མཉམ་པར་བཞག་པས། གླུ་དང་གར་ལ་སོགས་པའི་མཆོད་པས་རང་དང་ཕྱག་རྒྱ་ལ་མཆོད་པར་བྱའོ། །ཇི་སྲིད་དུ་ལུས་ཅན་ཐམས་ཅད་ཀྱང་ཐབས་ཤེས་དབྱེར་མེད་དུ་སྦྱོར་བའི་རྣལ་འབྱོར་གྱི་ལྷན་
སྐྱེས་ཀྱི་ཡེ་ཤེས་ལ་ཞེན་པ་སྟེ་དགའ་བར་མ་གྱུར་པ་དེ་སྲིད་དུ། འཁོར་བར་རིང་དུ་འཁོར་བར་འགྱུར་ཞིང༌། ལུས་ཀྱི་སྡུག་བསྔལ་དང༌། མྱ་ངན་ཏེ་ཡིད་མི་བདེ་བས་ཡོངས་སུ་གཡེངས་པར་འགྱུར་རོ། །ཞེས་པ་འཁོར་བ་དང་དེའི་བག་ཆགས་ལས་
ལམ་གཞན་གྱིས་གྲོལ་བ་ཆེས་རིང་ངོ་ཞེས་པའི་དོན་ནོ། །དེ་ནས་ཏེ་རྒྱུ་མཚན་དེའི་ཕྱིར་སྒྲུབ་པ་པོས་ཕྱི་ནང་སོགས་ཀྱི་མཆོད་པའི་དངོས་པོ་ཀུན་གྱིས་རང་དང་ཕྱག་རྒྱ་མཆོད་པར་བྱས་པ་ལས་མྱུར་དུ་གྲོལ་བར་བྱའོ། །མཆོད་པས་ནི་མཆོད་པར་

འདོད་པ་སྟེ་ཕོ་ཉ་མོ་ཁྱད་པར་ཅན་རྣམས་ཀྱི་རྗེས་སུ་འཛིན་ལ། དེ་རྣམས་ལ་བརྙས་པ་ཡིས་ནི། དམྱལ་བར་ངེས་པར་བསྲེག་པར་བྱེད་དོ། །ཕོ་ཉ་མོ་རྣལ་འབྱོར་གྱི་རྒྱུད་དང་ཐུན་མོང་བར་སྟོན་པ་ནི། རྣལ་འབྱོར་གྱི་རྒྱུད་གསང་འདུས་
སོགས་སུ་བཤད་པ་ལྟར་སྒྲུབ་པའི་མི་སྟེ་རྣལ་འབྱོར་པས། ལྷའི་སྐུ་ཕྱག་རྒྱ་ཆེན་པོའི་མཚན་ཉིད་ཕུན་སུམ་ཚོགས་པ་གྲུབ་པའི་མའམ་སྲིང་མོ་ལ་སོགས་པའི་ཕོ་ཉ་མོ་བླངས་ལ། རྣལ་འབྱོར་ཕོ་མོའི་ཚོགས་ཐམས་ཅད་འདུས་པའི་དབེན་ཞིང་
ཉམས་དགའ་བར། འཁོར་ལོ་སྡོམ་པའི་དཀྱིལ་འཁོར་བྲིས་ལ། རང་གི་ལྷའི་གཟུགས་སུ་བདག་ཉིད་བསམས་ཏེ། ཉི་མ་ནུབ་ནས་བཟུང་སྟེ་མཚན་ཧྲིལ་པོར་དང་པོར་རབ་ཏུ་འབད་པས་མཆོད་པར་བྱའོ། །དང་པོར་དེ་ལྟར་སྤྱད་པས་འོད་གསལ་
དུ་ཞུགས་པའི་ཕྱི་ནས། འོད་གསལ་གཉིས་སུ་སྣང་བ་མེད་པ་ལས་ལངས་ནས་དཔའ་བོ་རྣམས་ཀྱི་ནི། དཔའ་བོ་ཉིད་དེ་རྡོ་རྗེ་ལྟ་བུའི་ཏིང་ངེ་འཛིན་གྱིས་ཟུང་འཇུག་གི་རིམ་པས་སངས་རྒྱས་ཀྱི་སྐུ་མངོན་སུམ་དུ་བྱས་ནས་སྤྱད་པར་བྱ་བ་སྟེ། ཡོན་ཏན་
ཐམས་ཅད་ཀྱིས་བརྒྱན་ནས་གནས་པར་བྱའོ། །གསུམ་པ་ནི། སྔར་བཤད་པ་དེ་ལྟར་བསྙེན་བཀུར་དང་གསང་མཆོད་བྱས་པ་དེ་ལ་བརྟེན་ནས་ནི། སྒྲུབ་པ་པོས་ས་འོག་གི་དངོས་གྲུབ་དང༌། ལངས་པའམ་འགྲོ་བ་ཞེས་པ་ནམ་མཁའ་ལ་འགྲོ་བ་
དང༌། ནད་དང་གདོན་ལ་སོགས་པ་ཞི་བ་ཉིད་དང༌། ཚེ་དང་ཤེས་རབ་སོགས་རྒྱས་པ་དང༌། །མ་དད་པ་སོགས་དབང་དུ་བྱ་བ་དང༌། །སྐྱེས་པ་དང་བུད་མེད་དགུག་པ་དག་དང༌། དཀོན་མཆོག་ལ་གནོད་པ་སོགས་བསད་པ་དང༌། གནས་ནས་བསྐྲད་

པ་དང༌། སོགས་ཀྱིས་སྨྱོ་བ་དང༌། རིམས་ཀྱིས་འདེབས་པར་བྱེད་པ་དང༌། རྨུགས་པར་དང་རེངས་པར་བྱེད་པ་དང༌། དེ་བཞིན་དུ་མཛའ་བ་དང་དབྱེ་བ་དང༌། ཚར་གཅོད་པ་དང་རྗེས་སུ་འཛིན་པའི་ལས་ཀྱི་དངོས་གྲུབ་གང་ཅི་ཡང་རུང་བའི་ལས་ཀུན་སྒྲུབ་པ་ལ།
ཉོན་མི་མོངས་པ་སྟེ་སྡུག་བསྔལ་བ་མེད་པར་འགྲུབ་པར་འགྱུར་རོ། །ལས་ཀྱི་ཞེས་པའི་རྐང་པ་གཅིག་ལ་སྐད་དོད་ལ། ཇི་བཞིན་ལས་རྣམས་ཐམས་ཅད་ནི། ཞེས་པ་ཡོད་གསུང་ངོ༌། །མདོར་ན་ཐེ་ཚོམ་མེད་པ་སྟེ་ངེས་པར་ཕྱག་རྒྱ་མཆོད་པའི་སྒྲུབ་པ་པོའི་
དངོས་གྲུབ་ཐམས་ཅད་འགྲུབ་པར་འགྱུར་བས། བསྙེན་བཀུར་དང་གསང་བའི་མཆོད་པ་བྱའོ། །དེ་ལྟར་སོ་གཅིག་པ་སོ་གཉིས་པ་སོ་གསུམ་པ་གསུམ་གྱིས་ནི་བཟའ་བ་དང་མཆོད་པའི་དམ་ཚིག་རྒྱས་པར་འཆད་དོ། །གསུམ་པ་ནི། དཔལ་ཧེ་རུ་ཀ་མངོན་
པར་བརྗོད་པ་བསྡུས་པའི་རྒྱུད་ལས། ཕོ་ཉ་མོ་བསྟེན་པའི་གསང་བའི་མཆོད་པ་དང༌། བཟའ་བཏུང་གི་བསྙེན་བཀུར་གྱི་མཆོད་པའི་ལེའུ་སྟེ་སུམ་ཅུ་རྩ་གསུམ་པའོ།།   །།འཁོར་ལོ་སྡོམ་པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་
ཆེར་བཤད་པ་སྦས་པའི་དོན་ཀུན་གསལ་བ་ལས། ལེའུ་སུམ་ཅུ་རྩ་གསུམ་པའི་བཤད་པའོ།། 	༈     །།བརྒྱད་པ་མཆོད་པ་བཞིའི་གསང་བ་རྒྱས་པར་བཤད་པ་ལ་བཞི། ཕྱག་རྒྱ་ཆེན་པོ་སྟོན་པའི་ལེའུ། ཆོས་ཀྱི་ཕྱག་རྒྱ་སྟོན་པའི་ལེའུ། དམ་ཚིག་
དང་ལས་རྒྱ་གཉིས་འཇུག་པ་གཅིག་གིས་སྟོན་པའི་ལེའུ། ལས་རྒྱ་དབང་དུ་བྱ་བའི་ལེའུ་འོ། །དང་པོ་ལ་གསུམ། བཤད་པར་དམ་བཅའ་བ། དམ་བཅའ་བའི་དོན་བཤད་པ། ལེའུའི་མཚན་བསྟན་པའོ། །དང་པོ་ནི། སོ་གསུམ་པའི་རྗེས་དེ་ནས་

རབ་གཏུམ་མ་ལ་སོགས་པའི་མཁའ་འགྲོ་མ་ཡི་དྲ་བ་སྟེ་ངོ་བོའི་འཁོར་ལོ་བདེ་མཆོག་གི། ཞི་བ་དང་རྒྱས་པ་ལ་སོགས་པའི་ཆོ་ག་རྒྱས་པ་སྔར་བཤད་པའི་ལས་རྣམས་གང་ཡང་མྱུར་བ་སྟེ་རིང་བོར་མི་ཐོགས་པར་སྒྲུབ་པ་པོ་ཡིས་
ཐེ་ཚོམ་མེད་པར་འགྲུབ་པའི་ཐབས་བཤད་པར་བྱའོ། ཞེས་སྦྱར་རོ། །རྐང་པ་གསུམ་པ་ལ་ལྭ་བ་པས། སྒྲུབ་ཐབས་ཡིད་ལ་བརྟེན་པ་སྟེ། ཞེས་འདོན་ལ། དོན་ནི་ཨ་བ་དྷཱུ་ཏཱིའི་གནས་ལ་བརྟེན་པའི་སྒྲུབ་ཐབས་ཡིད་ལ་རྙེད་པ་ལ་བཤད་དོ། །བླ་མ་སྔ་
མ་རྣམས་ནི་རྐང་པ་བཞི་པོ་དེས་རྫོགས་རིམ་སྒོམ་པའི་དོན་དུ། ལྷའི་འཁོར་ལོ་རྒྱས་པར་སྒོམ་པ་དང༌། སྦྱིན་སྲེག་གི་སྔོན་དུ་ལྷ་རྣམས་རྒྱས་པར་བསྒོམས་ནས། རང་ལ་བསྡུས་པའི་འོག་ཏུ་སྦྱིན་སྲེག་བྱེད་པར་འདོད་དོ། །གཉིས་པ་ལ་གཉིས།
བཤད་བྱའི་དོན་རྒྱས་པར་བཤད་པ་དང༌། བཤད་པའི་དོན་བསྡུ་བའོ། །དང་པོ་ལ་གཉིས། དྲང་བའི་དོན་དུ་བཤད་པ་དང༌། ངེས་པའི་དོན་དུ་བཤད་པའོ། །དང་པོ་ནི། ཐོད་པའི་དུམ་བུ་ལ་སོགས་པའི་དཔའ་བོ་ཀུན་དང༌། རབ་གཏུམ་མ་ལ་སོགས་པའི་
རྣལ་འབྱོར་མ་ཉེར་བཞི་ལྟེ་བའི་པདྨ་སྟེ་འདབ་མར་ངེས་པར་སྦྱར་བ་སྟེ་ངེས་པར་དགོད་དེ་རྡོ་རྗེ་མཁའ་འགྲོར། པདྨ་འདབ་མ་བརྒྱད་པ་སུམ་རིམ་ལ་དཔའ་བོ་དང་དཔའ་མོ་ཉེར་བཞི་དགོད་པར་བཤད་དོ། །སྨིན་མ་ཞེས་པ་གཉིས་ཀྱིས་ལྷ་ཐམས་
ཅད་ཀྱི་སྤྱན་གསུམ་པ་བསྟན་པ་ཡིན་ཏེ། སྨིན་མ་གཡས་གཡོན་གྱི་འོག་ཏུ་སྤྱན་རེ་རེ་ཡོད་པ་དེ་བཞིན་དུ། གཡས་གཡོན་གྱི་སྨིན་མའི་བར་དུ་སྟེ་དབུས་སུ་ཡང་སྤྱན་དབུས་མ་གཞུག་པ་སྟེ་ངེས་པར་བཞག་གོ། དེ་ནི་ཨ་བ་དྷཱུ་ཏཱི་

རྫོགས་པའི་གནས་ཏེ་དབུ་མའི་ཡར་སྣའོ། །འདི་ནི་ཀོང་ཀ་ན་པ་ལ་སོགས་པའི་ལྔའི་དགོངས་པའོ། །འགྲེལ་པ་གཉིས་ལས། ཨ་བ་དྷཱུ་ཏཱིའི་གནས་དེ་བཞིན། །སྨིན་མའི་བར་དུ་ངེས་པར་བཞག །ཅེས་འབྱུང་ངོ༌། །མཚན་མ་ཐོབ་པའི་རྣལ་འབྱོར་པས། དཔའ་
བོ་སྟེ་དཔལ་ཧེ་རུ་ཀའི་འཆོལ་བ་སྟེ་གཙང་སྨེ་མེད་པའི་སྦྱོར་བར་བདག་ཉིད་བྱས་པའམ། འདོད་ཆགས་དང་ཞེ་སྡང་གཉིས་འཆོལ་བ་སྟེ་འདྲེས་པའི་ཉམས་ཅན་གྱི་དཔལ་ཧེ་རུ་ཀའི་ཁྲོ་བོར་བསྒྱུར་བའི་ཏིང་ངེ་འཛིན་གྱིས། ཤའི་སྦྱིན་སྲེག་བྱ་བའམ། 
ཡང་ན་རེ་ཤིག་དང་པོར་བདག་ཉིད་ཁྲོ་བོའི་ང་རྒྱལ་དང་ལྡན་པས། ཇི་ལྟར་རྙེད་པའི་ཤ་ཡིས་ཚིམ་པར་བྱས་ལ། དེ་ནས་ཏེ་དེའི་འོག་ཏུ་ལས་དང་རྗེས་སུ་མཐུན་པའི་བཟའ་བ་ཡང་ནི་སྟེ། བསྲེག་རྫས་གཽ་སྟེ་བ་ལང་གི་མཾ་ས་སྟེ་ཤ་དང༌། རུ་
དྷི་ར་སྟེ་ཁྲག་གིས་འབད་པས་ཏེ་ལྷའི་ང་རྒྱལ་ལས་མ་ཡེངས་པར། བསྲེག་བྱ་སྟེ་བསྲེག་བླུགས་ལྔ་དག་འཇིག་རྟེན་པའི་མེ་ལྷ་ལ་དབུལ་བར་བྱའོ། །འགྱུར་ཁ་ཡར་ལ། བྱས་ཆགས་པར། ཞེས་འབྱུང་ཞིང༌། ཆགས་པ་ཞེས་པ་འགྲེལ་པ་
ཀུན་དང་ལོ་ཆེན་གྱི་འགྱུར་ལ་མེད་ཅིང༌། འགྲེལ་པ་རྣམས་ལས་བྱས་པ་ཡིས། ཞེས་དང༌། ཞལ་གྱིས་ནི། ཞེས་འབྱུང་ངོ༌། །ཆགས་པ་ཡོད་པ་ལྟར་ན་ནི། ལོ་ཆེན་གྱིས་འཆོལ་བ་དྲག་པོར་བསྒྱུར་བ་ལྟར། ཞལ་དྲག་པོ་དང་ཆགས་པའི་
ཉམས་འདྲེས་པར་བྱའོ། །བསྲེག་བླུགས་ལྔ་ཕུལ་བ་དེ་ནས་ཐབ་ཁུང་གི་འབར་བའི་མེ་ལ་ནི་བདུད་རྩི་ལྔ་ལ་སོགས་པའི་བསྲེག་རྫས་ཀྱི་བསྲེག་བླུགས་དགུ་ནི་འཇིག་རྟེན་པའི་མེ་ལྷའི་ཞལ་དུ་སྦྱིན་པར་བྱའོ། །དེ་དག་གིས་འཇིག་རྟེན་

པའི་མེ་ལྷའི་སྦྱིན་སྲེག་བསྟན་ནས། འཇིག་རྟེན་ལས་འདས་པའི་ལྷ་ལ་སྦྱིན་སྲེག་འབུལ་བ་ནི། ཐབ་ཁུང་དུ་འབར་བའི་ཕྲེང་བ་རྒྱ་མཚོ་ལྟར་འཁྲིགས་པ་དེར་བལྟ་བ་སྟེ་བསྒོམ་པར་བྱའོ། །འགྱུར་གཞན་ལས། དེ་ནས་འབར་ཕྲེང་རྒྱ་
མཚོར་ནི། ཞེས་འབྱུང་བ་འགྲེལ་པ་རྣམས་དང་མཐུན་ནོ། །ཇི་ལྟར་དུ་བསྒོམ་པར་བྱ་ཞེ་ན། མེའི་དབུས་དེར་ཕྱོགས་བཞི་པོ་ཀུན་ནས་སྒོ་རེ་རེ་ཡོད་པའི་སྒོའི་འཁོར་ལོར་ཏེ་གཞལ་ཡས་ཁང་གྲུ་བཞི་པ་སྒོ་བཞི་པའི་དཀྱིལ་འཁོར་ངེས་པ་སྟེ་བསམ་པར་
བྱ་སྟེ། རྟེན་བསྐྱེད་པའོ། །བརྟེན་པ་བསྐྱེད་པ་ནི་གཞལ་ཡས་ཁང་དེའི་དབུས་སུ་པདྨ་འདབ་མ་བརྒྱད་པའི་ལྟེ་བ་ལ། དཔའ་བོའི་དབང་པོ་ཧེ་རུ་ཀ་ཞལ་བཞི་པ་དང༌། དཔའ་བོའི་གནས་འཁོར་ལོ་རིམ་པ་གསུམ་པ་རྩིབས་ཀྱི་འདབ་མ་ཉེར་བཞི་
པ་དང༌། གདན་ཉེར་བཞི་ཡོད་པ་དེ་བཞིན་དུ་ཐོད་པའི་དུམ་བུ་པ་ལ་སོགས་པའི་དཔའ་བོ་ཉེར་བཞི་དང༌། པདྨའི་ཕྱོགས་ཀྱི་འདབ་མ་བཞི་ལ་མཁའ་འགྲོ་མ་སོགས་ཕོ་ཉ་མོ་བཞི་དགོད་དོ། །དཔའ་བོ་གཅིག་པུར་མ་ཟད་ཀྱི་དཔའ་བོ་ཉེར་བཞི་པོ་
ཀུན་དང་གཉིས་སུ་མེད་པའི་སྦྱོར་བས་བདེ་བ་ཆེན་པོ་ལ་རོལ་པའི་རབ་གཏུམ་མ་སོགས་ཉེར་བཞི་ཡང་རྩིབས་ལ་དགོད་དོ། །དེ་རྣམས་ཀྱིས་མཚོན་ནས་ཐོད་པའམ་བུམ་ཐོད་བཞི་མཚམས་ཀྱི་འདབ་མ་ལ་དགོད་པ་དང༌། སྒོ་བཞི་དང་མཚམས་
བཞིར་ཁྭ་གདོང་མ་སོགས་བརྒྱད་དགོད་པ་ཡང་ཤེས་པར་བྱའོ། །ཆོ་ག་ཞེས་པའི་རྐང་པ་གཅིག་ནི་འགྱུར་གཞན་དང་འགྲེལ་པ་རྣམས་ལ་མེད་ལ། ཡོད་པ་ལྟར་ན་དུམ་སྐྱེས་མའི་སྒོ་ནས་ལས་སྒྲུབ་པའི་ཆོ་ག་ཇི་བཞིན་དུ་བཤད་པའི་རྣམ་

པ་ཡིས། ཁཎྜ་རོ་ཧི་སྦྱིན་པ་སྟེ་སྦྱར་བར་བྱའོ། །རྒྱབ་ཀྱི་འདབ་མ་ལ་གནས་པའི་དུམ་སྐྱེས་མ་དེ་བཞིན་དུ་བཞག་ལ། རང་གི་ལུས་ལས་དུམ་སྐྱེས་མ་གཉིས་པ་ཅིག་ཕྱིར་རོལ་དུ་ཕྱུང་ནས་ལས་ཐམས་ཅད་ལ་སྦྱར་བར་བྱའོ། །ཞི་བ་སོགས་ཀྱི་ལས་སོ་
སོ་ལ་དཀར་པོ་སོགས་ཀྱི་རང་གི་གཟུགས་སུ་རྣམ་པར་ཞུགས་པ་སྟེ་གནས་པར་བྱའོ། །དེ་ཁོ་ན་མིན་གྱི་ཐབ་ཀྱི་དབུས་སུ་འཁོར་ལོའི་ལྷ་རྣམས་བལྟ་བར་བྱ་སྟེ། བརྟེན་པའི་འཁོར་ལོ་འདི་དག་གསལ་བར་ནི་ཞི་སོགས་ཀྱི་ལས་ཀྱི་རིམ་པ་ལ། སྐུ་
མདོག་དཀར་པོ་སོགས་དང་རང་རང་གི་ཉམས་ལ་སོགས་པ་ཇི་ལྟར་གསུངས་པ་བཞིན་བྱ་སྟེ། འདི་ཡང་སྦྱིན་སྲེག་ཁོ་ནའི་སྐབས་མིན་གྱི། ལས་སྒྲིབ་པའི་སྐབས་གཞན་དུ་ཡང་ངོ༌སྦྱིན་སྲེག་གི་ཆོ་ག་ནི་རྒྱས་པར་གཞན་དུ་བསྟན་པ་ལས་རྟོགས་པར་བྱ་
སྟེ། འདིར་ཚིག་མངས་སུ་དོག་ནས་མ་བྲིས་སོ། །གཉིས་པ་ལ་རྡོ་རྗེ་མཁའ་འགྲོར་འདིའི་ངེས་དོན་ཕྱོགས་གཅིག་ཙམ་ཞིག་བཤད་པ་ནི། དེའི་འགྲེལ་པ་ལས་ཤེས་པར་བྱ་ལ་ངེས་དོན་གཞན་བཤད་པ་ལ་གཉིས། བླ་མ་སྔ་མའི་མན་ངག་ལས་འབྱུང་
བ་དང༌། ལྭ་བའི་ན་བཟའ་ཅན་གྱིས་བཤད་པའོ། །དང་པོ་ནི། འདིའི་སྒྲུབ་ཐབས་བསྒོམས་ནས་ཡབ་ཡུམ་སྙོམས་པར་ཞུགས་པས། བདེ་བ་ཆེན་པོ་ཁྱབ་པར་ཉམས་སུ་མྱོང་བར་བསམས་ལ། བདེ་བའི་བྱང་ཆུབ་ཀྱི་སེམས་ནོར་བུའི་རྩེ་མོར་ཨཱ་ལི་ཀཱ་ལི་
དཀར་དམར་འོད་འབར་བཞིན་པར་གྱུར་ཏེ། སྟེང་དུ་འོངས་པ་སྣ་བུག་གཡས་པ་ནས་བྱུང་ནས་བདེ་ཆེན་གྱི་འཁོར་ལོ་ནས་བརྩམས་ཏེ་དམ་ཚིག་གི་འཁོར་ལོའི་བར་དང༌། གནས་གསུམ་གྱི་སེམས་ཅན་དཀྱིལ་འཁོར་བར་བྱས་པ་རྣམས་ཀྱི་བར་དུ་སྣང་

བར་བྱས་པས། དེ་དག་ཐམས་ཅད་ཀྱིས་བདེ་བ་ཆེན་པོ་མྱོང་བར་བསམ་མོ། །བདེ་བ་མྱོང་བས་ཕྱིའི་གནས་གསུམ་གྱི་དཔའ་བོ་དཔའ་མོ་ཞུ་བར་གྱུར་པ་དུར་ཁྲོད་ལ་དང༌། དུར་ཁྲོད་ཞུམ་གཞལ་ཡས་ཁང་ལ་བསྡུ་བ་ནས། མཁའ་འགྲོ་མ་ལ་
སོགས་པ་བཞིའི་བར་དུ་བསྡུ་བ་ནི། དཔའ་བོ་ཀུན་དང་ཞེས་པའི་རྐང་པ་གཉིས་ཀྱི་དོན་ནོ། །དེ་རྣམས་ཞུ་བ་ཞལ་བཞིའི་སྣ་བུག་གཡོན་པ་ནས་ཞུགས་ཏེ། སྨིན་མཚམས་ནས་དྷཱུ་ཏཱིར་ཞུགས་ནས་བྱང་སེམས་བབས་པས་འཁོར་ལོ་བཞི་ལ་ཡང་ཁྱབ་
པ་ནི། སྨིན་མའི་བར་དུ་ཞེས་པའི་རྐང་པ་གཉིས་ཀྱི་དོན་ནོ།  །དེ་ནས་རང་དང་ཕག་མོ་བདེ་བ་ཆེན་པོར་ཞུ་བ་རྡོ་རྗེའི་པདྨའི་རྩེ་མོར་ཐིག་ལེ་དཀར་ལ་དམར་བ་ཅིག་ཏུ་གྱུར་པར་དམིགས་ལ། བདེ་བ་ཆེན་པོའི་ངོ་བོར་བསྒོམ་མོ། །ལྷན་སྐྱེས་དེ་ནི་ཆགས་སོགས་ཀྱི་
རྟོག་པ་དང་བྲལ་བས་དཔའ་བོ་འཆོལ་བ་སྟེ་ཨུཏྐ་ཊ་ཞེས་པ་གསལ་བའོ། ཚོགས་པ་ནི་གཞན་དུ་བསྒྱུར་བར་བྱེད་པའོ། །བསྲེག་པ་ནི་སྣང་བ་མེད་པར་བྱེད་པའོ། །གཽ་མཾ་ས་ནི་ས་ལ་སོགས་པའོ། །བསྲེག་བྱ་ལྔ་ནི་ཕུང་པོ་ལྔའོ། །འབར་བའི་མེ་ནི་མེ་དང་འདྲ་
བའི་ལྷན་སྐྱེས་སོ། །བསྲེག་བླུགས་དགུ་སྦྱིན་པ་ནི་ཕུང་པོ་ལྔ་དང་ཁམས་བཞི་སྣང་བ་མེད་པར་བྱེད་པའོ། །དེ་ལྟར་ཐིག་ལེ་ལ་དམིགས་པ་ལས་སེམས་གཡེང་བ་ལྟ་ན། འོད་ཀྱི་གོང་བུ་འབར་བའི་ཕྲེང་བ་ཅན་དེ་ཉིད་རྟེན་བརྟེན་པའི་དཀྱིལ་འཁོར་དུ་བསྒོམ་
པར་བྱའོ། །དེ་ཇི་ལྟར་སྒོམ་སྙམ་པ་ལ་ཀུན་ནས་སྒོ་ཡི་ཞེས་པའི་རྐང་པ་ལྔས་སྒོམ་ཚུལ་བསྟན་ཏོ། །དེ་ལྟར་བརྩོན་པ་དྲག་པོས་བསྒོམས་ན་ཞག་ཉེར་ལྔ་ན་དུ་བ་ལ་སོགས་པའི་རྟགས་མཐོང་ངོ༌། །ཐུན་མཚམས་སུ་བདེ་བའི་ཐིག་ལེ་ཧཱུཾ་ཡིག་ཏུ་

གྱུར་པ་ལས་འོད་ཟེར་སྤྲོ་བསྡུའི་སྦྱོར་བས། རང་ཉིད་བདེ་མཆོག་ཞལ་གཅིག་ཕྱག་གཉིས་པ་རྒྱན་གྱིས་བརྒྱན་པ་སྙིང་ཁར་ཉི་མ་ལ་ཧཱུཾ་གནས་པར་བསམ་པར་བྱའོ། །དེ་ལྟར་བསྒོམས་པས་རྟགས་ལྔ་མཐོང་ནས་ནི་དཀྱིལ་འཁོར་སྒོམ་པ་མིག་སྔར་སྣང་བར་
འགྱུར་ལ། བདེ་བ་ཆེན་པོ་ཡང་མངོན་སུམ་དུ་འགྱུར་རོ། །འདི་ནི་ལས་རྒྱ་དང་དམ་ཚིག་གི་ཕྱག་རྒྱ་ལ་བརྟེན་པ་ཡང་མིན་ལ། ཡི་གེ་ལ་དམིགས་པ་ཆོས་ཀྱི་ཕྱག་རྒྱ་ཡང་མིན་པས་ཕྱག་ཆེན་སྒོམ་པའོ། །ཞེས་འཆད་དེ། ཕྱག་རྒྱ་བཞི་གང་རུ་གཅིག་ཏུ་གཞག་
དགོས་ལ་གཞན་གསུམ་གང་ཡང་མིན་པས་སོ་སྙམ་དུ་བསམས་པའོ། །འདི་ལ་སྨོན་གྲོའི་མར་ལོའི་ལུགས་དམར་ཆོས་རྒྱལ་གྱིས་བཤད་པ་ལས། སྔར་བཞིན་བསྡུས་པའི་ཐིག་ལེ་དཀར་དམར་ལ་སེམས་བརྟན་པ་དང༌། ཐིག་ལེ་ནཱ་དར་བཏང་ལ་སེམས་
གཟུང༌། དེ་ལ་བརྟན་པ་དང་ནཱ་ད་ཡང་མི་དམིགས་པར་བྱས་ལ། སྤྲོས་པ་ཐམས་ཅད་དང་བྲལ་བ་ལ་སེམས་གཏད་དེ་བསྒོམ། དེ་ལས་ལངས་ནས་རྟེན་དང་བརྟེན་པའི་འཁོར་ལོ་བསྒོམ། དེ་འདྲ་བ་ཐུན་གཅིག་ལ་ལན་གསུམ་བྱ་ཞེས་འཆད་དོ། །དེ་ཡང་ནཱ་
རོ་པའི་ལུགས་སུ་བྱེད་དེ་མི་མཐུན་པར་སྣང་ངོ༌། །དེ་ལ་སྡུད་རིམ་དངོས་སུ་བྱེད་མི་བྱེད་གང་ཡིན་ཀྱང་བསྐྱེད་རིམ་བརྟེན་ནས་རྫོགས་རིམ་ལ་ནུས་པ་སྐྱེས་པའི་མཚམས་ནས་ཕྱག་རྒྱ་གཞན་གསུམ་ལ་བརྟེན་པ་ནི། ལྷན་སྐྱེས་ཀྱི་བདེ་སྟོང་གི་འོད་གསལ་
སྒོམ་པ་ཤིན་ཏུ་ཡང་འོང་བས། འདིའི་སྡུད་རིམ་གྱི་མཐར་བདེ་སྟོང་སྦྱོར་བ་བྱུང་ཡང༌། དེས་ཕྱག་རྒྱ་གཞན་གསུམ་སྒོམ་པ་ལས་ཁྱད་པར་དབྱེ་བར་མི་ནུས་ཤིང༌། ལྷའི་འཁོར་ལོར་ལྡང་བ་བསྐྱེད་རིམ་ལ་བྱེད་པར་སྣང་བས། དེ་ལྟ་ཡིན་ན་དེའི་

སྟེང་ནས་ཀྱང་རྫོགས་རིམ་གྱི་ཕྱག་རྒྱ་ཆེན་པོ་སྒོམ་པ་མེད་པས། ལེའུ་འདིས་རྫོགས་རིམ་གྱི་ཕྱག་རྒྱ་ཆེན་པོ་སྒོམ་པ་བསྟན་ཟེར་བ་ནི་ཚིག་ཙམ་མོ། །དེས་ན་ལེའུ་འདིར་རྫོགས་རིམ་པའི་ཕྱག་ཆེན་བསྟན་ཚུལ་ནི། རྫོགས་རིམ་པའི་ཡེ་
ཤེས་ཀྱི་ལྷའི་སྐུ་སྐྱེད་ནུས་པ་ནས་ཡིན་ཏེ། དེ་ཡང་རྗེས་གཞིག་གི་སྡུད་རིམ་ལ་བརྟེན་ནས་འོད་གསལ་དུ་འཇུག་པ་ནི། དཔའ་བོ་ཀུན་དང་ཞེས་སོགས་དང་སྦྱིན་སྲེག་གི་ངེས་དོན་དུ་བྱ། འོད་གསལ་གྱི་རླུང་སེམས་ཙམ་ལས་དཀྱིལ་འཁོར་གྱི་འཁོར་
ལོ་ལངས་པ་ནི། ཀུན་ནས་སྒོ་ཡི་ཞེས་སོགས་རྐང་པ་ལྔའི་ངེས་དོན་དུ་བྱ་ལ། དེ་ཡང་རྫོགས་རིམ་པའི་ལྷའི་སྐུ་ཕྱག་རྒྱ་ཆེན་པོ་ཡིན་པས། ལེའུ་འདིས་རྫོགས་རིམ་པའི་ཕྱག་ཆེན་བསྟན་པར་བྱས་ན་ལེགས་སོ། །ཐིག་ལེ་མི་སྡུད་པ་དང་ལྷ་སྒོམ་པ་
བསྐྱེད་རིམ་ལ་འཆད་པ་དང༌། སེམས་གཡེང་བ་ལྟ་ན་ཞེས་སོགས་ལེགས་པར་མི་སྣང་ངོ༌། །ད་ལྟའི་གང་ཟག་ལྟ་བུ་དམའ་མོ་ནས་ཀྱང་སྡུད་རིམ་སྔར་ལྟར་བྱས་ནས། ཡབ་ཡུམ་ཞུ་བའི་ཐིག་ལེ་དཀར་དམར་གསང་གནས་ཀྱི་རྩེར་དམིགས་ན།
དབུ་མའི་མར་སྣ་རུ་རོ་རྐྱང་གི་རླུང་སྡུད་པའི་གདམས་པ་ཟབ་མོ་ཞིག་ཏུ་མཐོང་ངོ༌།     །གཉིས་པ་ལ་གཉིས། ཐིག་ལེའི་རྣལ་འབྱོར་ལ་བཤད་པ་དང༌། ཕྲ་མོའི་རྣལ་འབྱོར་ལ་བཤད་པའོ། །དང་པོ་ནི། ཐོད་པའི་དུམ་བུ་ལ་སོགས་པའི་དཔའ་བོ་ཉེར་བཞི་
པོ་ཐམས་ཅད་ནི། རབ་གཏུམ་མ་ལ་སོགས་པ་རྣལ་འབྱོར་མ་ཉེར་བཞིར་འདུས་ཏེ། ཤེས་རབ་མ་གཙོ་བོར་བྱས་པའི་རྒྱུད་ཀྱི་དབང་དུ་བྱས་པའོ། །རྣལ་འབྱོར་མ་རྣམས་ཀྱང་ཕག་མོར་འདུས་ལ། དེ་ཡང་ལྟེ་བའི་ཐིག་ལེ་ལ་བཤད་པས་གཏུམ་མོ་

ཨ་ཐུང་དུ་འདུས་པས། སྤྲུལ་པའི་འཁོར་ལོའི་པདྨའི་ལྟེ་བར་ཨ་གནས་པ་དེར་སྦྱར་བ་སྟེ་དེར་འདུས་པའོ། །རྐང་པ་དེ་གཉིས་ཀྱི་བཤད་པ་འགྲེལ་པ་གཉིས་སུ་མི་གསལ་ཡང༌། དེའི་དོན་དཀའ་རྒྱལ་གྱིས་བཤད་པ་ལྟར་བྱས་ཏེ། ལྟེ་བར་གཏུམ་མོའི་ཨ་
ཐུང་སྒོམ་པའོ། །ལྭ་བ་པས། རྣམ་པར་རྟོག་པའི་སྡིག་བ་སྐྱོད་པས་ན། ཨ་ཝ་དྷཱུ་ཏཱི་སྟེ་ཞེས་གསུངས་པ་ལ། ཨ་ཝ་ནི་རྣམ་རྟོག་གི་སྡིག་གོ། དྷཱུ་ནོ་ཏཱི་ནི་སྡིག་པ་དེ་བསྐྱོད་པའམ་སེལ་བར་བྱེད་པ་སྟེ། མེ་འབར་
བའི་གཟུགས་ཅན་ཡིན་ལ། མེ་དེའི་བདག་པོ་རྩ་ལ་ཡང་ཨ་བ་དྷཱུ་ཏཱི་ཞེས་བརྗོད་དོ། །དྷཱུ་ཏཱི་དེའི་གནས་ནི་དེ་ལ་གནས་པ་སྟེ་དེ་ལ་བརྟེན་པའོ། །དེའི་སྦྱོར་བ་ཡིས་རྣལ་འབྱོར་པ་ལ་ཡང་དྷཱུ་ཏཱིའི་གནས་ཞེས་བྱའོ། །དྷཱུ་ཏཱིའི་གནས་གང་དུ་ཞེ་ན། སྨིན་མ་གཡས་
གཡོན་གཉིས་ཀྱི་བར་དུའོ། །དེར་ངེས་པར་བཞག་པ་ནི། ཟླ་བ་ལྟ་བུའི་ཐིག་ལེ་དབུ་མའི་ནང་དུ་སེམས་པའོ། །ཟླ་བ་དེ་དང་རྩ་འཁོར་གྱི་མཐའི་པདྨའི་དབུས་སུ་སྟེ་བར་དུ་རྩ་འདབ་བཅུ་དྲུག་གིས་བསྐོར་བ་སྟེ། ཇི་སྐད་དུ། སྨིན་མཚམས་ཟླ་བའི་པད་མར་ནི། །བཅུ་
དྲུག་ཆ་ཡིས་ཡོངས་སུ་བསྐོར། །ཐབས་དང་ཤེས་རབ་ཀུན་སྦྱོར་བས། །ཁ་སྦྱར་ཞེས་ནི་མངོན་པར་བརྗོད། །དང་པོའི་དབྱངས་ཡིག་ཡང་དག་ལྡན། །བསམས་ན་མྱུར་དུ་འབར་བར་འགྱུར། །ཞེས་གསུངས་སོ། །	ཐབས་དང་ཞེས་པ་གཉིས་ཀྱི་དོན་ནི། ཟླ་བ་
ལྟ་བུའི་ཐིག་ལེ་ཐབས་དང༌། ལྟེ་བའི་ཨ་ཡིག་ཤེས་རབ་གཉིས་འབར་འཛག་ཏུ་སྦྱོར་བས་ཁ་སྦྱར་དུ་བརྗོད་པའོ། །དང་པོ་ཞེས་པ་གཉིས་ཀྱིས་ནི་ལྟེ་བའི་གཏུམ་མོ་བསྒོམས་ན་འབར་བའོ། །སྨིན་དབུས་ཀྱི་དྷཱུ་ཏཱིའི་ཡར་སྣ་རྫོགས་མཚམས་ཀྱིས་

ནི། དྲིལ་བུ་པས་གསུངས་པའི་ས་བོན་མེད་པའི་སྣ་ཚོགས་རྡོ་རྗེའི་རིམ་པ་རྩ་རྒྱུད་ཀྱི་གང་དུ་སྦས་པ་ཡང་ཤེས་པར་བྱའོ། །ལྟེ་བའི་ཨ་ཐུང་ལས་གྱེན་དུ་ལངས་པ་སྟེ་འབར་བའི་མེ་ནི། དཔའ་བོ་འཆོལ་བ་སྟེ་འཇིགས་སུ་རུང་བའི་ཞལ་
ལོ། །དེར་བསྲེག་བྱ་ལྔ་སྲེག་པ་ནི། དེ་བཞིན་གཤེགས་པ་ལྔ་དག་པའི་གཽ་མཾ་སས་མཚོན་པའི་ཤ་ལྔས་དབང་པོ་ལྔ་དང༌། རུ་དྷི་རས་མཚོན་པའི་བདུད་རྩི་ལྔས་ཁམས་ལྔའི་རྟོག་པ་རྣམས་སྲེག་པའོ། །ལྔ་པོ་དེ་རེ་རེའི་རྟོག་པ་ལ་ཕུང་པོ་ལྔ་དང་ཁམས་
བཞིའི་རྟོག་པས་བསྒྱུར་བས་དགུ་ཚན་ལྔ་སྲེག་པ་ནི་བསྲེག་བླུགས་དགུ་སྦྱིན་པའོ། །དེ་ནས་འབར་ཕྲེང་རྒྱ་མཚོར་ནི། ཞེས་པ་ནི་གཏུམ་མོ་རབ་ཏུ་འབར་བ་དང་ལྡན་པས་རྣམ་རྟོག་བསྲེགས་པའོ། །ཀུན་ནས་སྒོ་ཡི་འཁོར་ལོ་བསམ།  ཞེས་པ་ནི་
བསྲེགས་པ་དེར་སྔགས་པས་འཁོར་ལོ་བསམ་མོ། །འཁོར་ལོ་དེ་ཇི་ལྟ་བུ་ཞིག་ཅེ་ན། ཁམས་གསུམ་མ་ལུས་པ་ཀུན་གྱི་སྒོར་གྱུར་པའི་དཀྱིལ་འཁོར་ཏེ། རང་བྱུང་ལྷག་པའི་ལྷ་ཞེས་གསུངས་ཏེ། སེམས་ཅན་ཐམས་ཅད་གང་དུ་འཇུག་པའི་སྒོ་
འོད་གསལ་དེ་ནས་སྒྱུ་མའི་སྐུའི་ལྷག་པའི་ལྷར་ལྡང་བ་བསྟན་ཏོ། །རང་གི་ལྷག་པའི་ལྷ་དེའི་རྣལ་འབྱོར་གྱིས་གནས་པའི་ཚུལ་ནི། དཔའ་བོའི་དབང་པོ་ཞེས་སོགས་རྐང་པ་ལྔས་སྟོན་ཏེ། སྒྱུ་མའི་སྐུའི་རྟེན་དང་བརྟེན་པའི་དཀྱིལ་འཁོར་དུ་བཞེངས་
པའོ། །གཉིས་པ་ནི། འཁོར་ལོ་འདི་དག་ཅེས་པའི་རྐང་པ་གཉིས་ཀྱིས་སྟོན་པ་ལ། འཁོར་ལོ་འདི་དག་བསྟན་པ་ནི། །དངོས་གྲུབ་ཐམས་ཅད་སྒྲུབ་བྱེད་ཡིན། ཞེས་བཏོན་ནས་འཆད་དེ། ཡེ་ཤེས་སེམས་དཔའི་ཐུགས་ཀར་དཀྱིལ་འཁོར་གྱི་འཁོར་ལོ་

འདི་དག་རིག་པ་རྒྱ་མཚོ་ལས་བསྟན་པ་དེ་བཞིན་དུ་སྒོམ་པ་ནི། དངོས་གྲུབ་ཐམས་ཅད་མྱུར་དུ་འགྲུབ་པར་བྱེད་པ་ཡིན་ནོ། །འཁོར་ལོ་སྒོམ་ཚུལ་ནི། ཡེ་ཤེས་སེམས་དཔའི་ཐུགས་ཀར་པདྨ་དཀར་པོ་ལ་རིགས་གང་ཡིན་གྱི་མཚན་མ་ཕྱག་
མཚན་དང༌། དེའི་དབུས་སུ་རིགས་སོ་སོའི་ས་བོན་གྱི་ཡི་གེ་དང༌། དེའི་ཐིག་ལེའི་ནང་དུ་སོ་སོའི་ས་བོན་ཧཱུཾ་ལ་སོགས་པ་ལས་གྱུར་པའི་དཀྱིལ་འཁོར་བདེ་ཆེན་གྱི་རང་བཞིན་རྡུལ་ཕྲ་མོ་ཙམ་དུ་བསྡུས་པ་ལས་འཕྲོས་པའི་ཡེ་ཤེས་ཀྱི་འོད་ཟེར་གྱི་
ཕྲེང་བ་ལས། སྣ་ཚོགས་པའི་སངས་རྒྱས་ཀྱི་སྐུ་འཕྲོས་པས་སེམས་ཅན་ཐམས་ཅད་རྡོ་རྗེ་མཁའ་འགྲོ་དམ་ཚིག་གིས་བྱིན་གྱིས་བརླབས་པར་བསམས་ལ། རླུང་བུམ་པ་ཅན་གྱིས་སེམས་ཤིན་ཏུ་བརྟན་པར་བྱེད་པ་ཞག་བདུན་དུ་བསྒོམས་པ་ན།
འདར་བ་དང་བསྐྱོད་པ་དང༌། འབེབས་པ་དང་གཡོ་བ་དང༌། འབར་བར་མངོན་སུམ་དུ་མཐོང་བར་འགྱུར་བ་ལ་ཐེ་ཚོམ་མི་བྱའོ། །ཡེ་ཤེས་སེམས་དཔའ་གང་དུ་སྒོམ་མི་གསལ་ཡང་ལུགས་དེའི་མན་ངག་ཡོད་པ་རྣམས་སྙིང་ཁར་སྒོམ་པར་
འདོད་པ་ལྟར་སྙིང་ཁའི་དྷཱུ་ཏཱིའི་ནང་དུ་བསྒོམ་ཞིང༌། བུམ་པ་ཅན་ཡང་སྙིང་ཁར་བྱའོ། །དེ་ལྟར་ན་སྤྱི་བོ་དང་ལྟེ་བའི་དྷཱུ་ཏཱིའི་ནང་དུ་ཐིག་ལེ་དཀར་པོ་དང་དམར་པོའི་ངོ་བོ་ཨ་ཡིག་སྒོམ་པའི་ཐིག་ལེ་གཉིས་ཀྱིས། གནས་དེར་སྲོག་དྷཱུ་ཏཱིར་བསྡུས་
པ་ལས་རྣམ་རྟོག་སྲེག་པའི་ངེས་དོན་གྱིས་སྦྱིན་སྲེག་འོད་གསལ་དུ་ཞུགས་པ་དང༌། དེ་ལས་སྒྱུ་མའི་སྐུར་ལྡང་བ་བསྟན་ཞིང༌། ཡང་སྙིང་ཁའི་དྷཱུ་ཏཱིའི་ནང་དུ་ཕྲ་མོའི་རྣལ་འབྱོར་རླུང་སྦྱོར་དང་སྦྲགས་པ་སྒོམ་པ་རིག་པ་རྒྱ་མཚོའི་རྒྱུད་ཀྱི་ལེའུ་

དང་པོ་ལས་གསུངས་པ། ལྭ་བའི་ན་བཟའ་ཅན་གྱིས་བཀོད་པ་ཤིན་ཏུ་ཟབ་པ་གཉིས་སོ། །ཁ་སྦྱོར་ལས་ཀྱང་སྦྱིན་སྲེག་གི་ངེས་དོན་རྒྱས་པར་བཤད་པ་ནི་གཞན་དུ་སྦྱར་ཟིན་ཏོ། །གཉིས་པ་ནི། རིག་པ་རྒྱ་མཚོ་ཞེས་པའི་རྒྱུད་ཆེན་པོའི་
ལེའུ་དང་པོ་ལས་འཁོར་ལོ་བསྟན་པ་ཇི་ལྟ་བ་བཞིན་དུ། དཔའ་བོ་ཧེ་རུ་ཀས་འདིར་ཡང་མདོར་བསྡུས་ཏེ་གསུངས་པ་ཡིན་པས་ཐེ་ཚོམ་མི་བྱའོ། །ལང་ཀས་ཀྱེ་དཔའ་བོ་ཞེས་བོད་པའི་དོན་དུ་འཆད་མོད་ཀྱང༌། ལྭ་བ་པ་སོགས་ཀྱི་འགྲེལ་བ་རྣམས་
ཀྱི་དགོངས་པས་དཔའ་བོ་ཞེས་འཆད་པ་ལྟར་ལེགས་སོ། ཕོ་ཉ་མོ་དང་གཉིས་སུ་མེད་པར་མཉམ་པར་སྦྱོར་བའི་བདག་ཉིད་ཅན། ཤིན་ཏུ་རྙེད་པར་དཀའ་བའི་སྔགས་ཀྱི་གཞུང་རྙེད་ནས། བཟླས་བརྗོད་དང་སྒོམ་པ་ལ་བརྩོན་པ་དེས་ནི་དངོས་
གྲུབ་འགྲུབ་པར་འགྱུར་བ་འདི་ལ་ཐེ་ཚོམ་མེད་དོ། །བྷ་བས་ཕོ་ཉ་མོ་དང་སྙོམས་པར་ཞུགས་པ་ལས་སྦྱིན་སྲེག་བྱའོ་ཞེས་འཆད་པ་ནི། ལེའུའི་མཚན་གྱི་སྐབས་དང་མཐུན་ནོ། །གསུམ་པ་ནི། དཔལ་ཧེ་རུ་ཀ་མངོན་པར་བརྗོད་པ་བསྡུས་པའི་
རྒྱུད་ལས། ཕོ་ཉ་མོ་དང་གཉིས་སུ་མེད་པའི་སྦྱིན་སྲེག་ཅེས་པའི་ཚིག་སྔ་མའི་དོན་ནི། དཀའ་རྒྱལ་གྱིས་ཕོ་ཉ་མོ་རྣལ་འབྱོར་མ་ཐམས་ཅད་འདུས་པའི་ཨ་ཐུང་ལྟེ་བར་སྒོམ་པ་ལ་བཤད་ཅིང༌། ཚིག་ཕྱི་མའི་དོན་ནི་སྦྱིན་སྲེག་གི་ངེས་དོན་ལ་བཤད་
དེ། ངེས་དོན་གྱི་སྟེང་ནས་ཡིན་ལ། དྲང་དོན་ལྟར་ན་ཕོ་ཉ་མོ་དང་སྦྱོར་བཞིན་དུ་སྦྱིན་སྲེག་བྱེད་པ་བྷ་བ་བཞིན་དུ་བཤད་དོ། །དེ་འདྲ་བའི་དྲང་ངེས་གཉིས་ཀྱི་སྦྱིན་སྲེག་གི་ལས་ཀྱི་ཆོ་གའི་ལེའུ་སྟེ། སུམ་ཅུ་རྩ་བཞི་པའོ།།  །།འཁོར་ལོ་སྡོམ་

པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་བཤད་པ་སྦས་པའི་དོན་ཀུན་གསལ་བ་ལས། ལེའུ་སུམ་ཅུ་རྩ་བཞི་པའི་བཤད་པའོ།།   ༈  །།གཉིས་པ་ཆོས་ཀྱི་ཕྱག་རྒྱ་སྟོན་པའི་ལེའུ་ལ་གསུམ། བཤད་པར་དམ་བཅའ་བ། དམ་བཅས་
པའི་དོན་བཤད་པ། ལེའུའི་མཚན་བསྟན་པའོ། །དང་པོ་ནི། ལེའུ་སོ་བཞི་པ་བཤད་པ་དེ་ནས་ལས་རྣམས་ཀྱི་རབ་ཀྱི་མཆོག་སྒྲུབ་པ་བཤད་པར་བྱའོ།  །ཞེས་སྦྱར་རོ། །ལས་སྒྲུབ་པ་དེ་ཇི་ལྟ་བུ་ཞེ་ན། བླ་མ་གཅིག་ནས་གཅིག་ཏུ་བརྒྱུད་པའི་
རིམ་གྱིས་གཞུང་ལུགས་མ་ཉམས་པ་ཇི་ལྟ་བ་བཞིན་དུ་མཚོན་པ་སྟེ་ཤེས་པར་བྱེད་པའོ། །དེ་ཡང་ཐབས་དང་ཤེས་རབ་གཉིས་སུ་མེད་པའི་མཆོད་པ་ལ་སྦྱོར་བའི་བདག་ཉིད་ཀྱི་སྔགས་པས་ཞི་བ་ལ་སོགས་པའི་ལས་སོ་སོ་བསྒྲུབ་ཚུལ་
གྱི་ལས་ན་སོ་སོར་སྦྱར་བར་བྱ་སྟེ། ལས་གང་དག་རབ་ཏུ་སྒྲུབ་པའམ་འགྲུབ་པར་བྱེད་པའི་སྔགས་དེའི་རབ་ཏུ་དབྱེ་པ་སྟེ། ལས་སོ་སོས་ཕྱེ་བ་རྣམས་རིམ་པ་བཞིན་དུ་བཤད་པར་བྱའོ། །གཉིས་པ་ལ་གཉིས། དྲང་བའི་དོན་དུ་བཤད་པ་དང༌།
ངེས་པའི་དོན་དུ་བཤད་པའོ། །དང་པོ་ལ་གཉིས། བཟླས་པ་བྱེད་ཚུལ་དང༌། དུམ་སྐྱེས་མས་ལས་སྒྲུབ་ཚུལ་ལོ། །དང་པོ་ནི། ཝརྞ་ཞེས་པ་ཁ་ཅིག་གིས་ཁ་དོག་དང༌། ཁ་ཅིག་གིས་ཡི་གེ་དང༌། ཁ་ཅིག་གིས་རིགས་སུ་བསྒྱུར་བ་ལས།
འདིར་ཡི་གེར་བསྒྱུར་བ་གཟུང་སྟེ། རྡོ་རྗེ་མཁའ་འགྲོར་ཡི་གེ་ཞེས་འབྱུང་བ་ལ་འགྲེལ་པས་ཀྱང་ཡི་གེའི་བཤད་པ་བྱས་ལ། ལྭ་བ་པས་ཀྱང་ཡི་གེའི་བཤད་པ་མཛད་པའི་ཕྱིར་རོ། །དེ་ལྟར་ན་ཡི་གེ་ནི་དབྱངས་བཅུ་དྲུག་དང༌། གསལ་བྱེད་སོ་

གསུམ་མོ། །ཕོ་ཉ་ནི་རྩའི་རང་བཞིན་གྱི་རབ་གཏུམ་མ་ལ་སོགས་པའི་རྣལ་འབྱོར་མའོ། །སོགས་ཀྱིས་ནི་དཔའ་བོ་ཉེར་བཞི་གཟུང་སྟེ།  དེ་རྣམས་ཀྱི་སྔགས་སོ། །བཤད་སྦྱར་ལས། སོགས་ཀྱིས་གཙོ་བོ་ཡབ་ཡུམ་ཡང་
གཟུང་བ་དང༌། དེ་གཉིས་ཀྱི་སྔགས་ཀྱང་གཟུང་བར་བཤད་པ་བཞིན་དུ་བྱ་སྟེ། སྔགས་དེ་རྣམས་ལས་སོ་སོའི་དབྱེ་བ་ཤེས་པས་བཟླས་པར་བྱའོ། །བཟླས་པའི་དམིགས་པ་ནི། ཇི་ལྟར་གཞུ་བཀང་སྟེ་མདའ་རྒྱང་འཕངས་པའི་ཤུགས་ཀྱིས་
མྱུར་དུ་འཇུག་པ་བཞིན་དུ། གང་གི་ཚེ་གདུག་པ་ཚར་གཅོད་པའི་ཆོ་ག་རྩོམ་པ་དེའི་ཚེ། སྲད་བུ་ལེགས་པར་བསྒྲིལ་བ་བཞིན་དུ་གསང་སྔགས་ཀྱི་ཡི་གེ་ཕན་ཚུན་གཅིག་ལ་གཅིག་མདུད་པ་སྟེ་སྦྱར་ཏེ། ཡབ་ཡུམ་གཉིས་ཀའི་ཞལ་ནས་
ཅིག་ཅར་འབྱུང་བ་ཟོ་ཆུན་གྱི་བུམ་པ་ལྟ་བུར་ཡོངས་སུ་འཁོར་བ་བསམ་པར་བྱའོ། །ཞི་བ་ལ་རང་གི་ཁའི་ནང་གི་ཡུལ་ནས་འཇུག་པ་ཉིད་ཀྱིས་ཏེ་ཞུགས་པའི་སྔགས་ཀྱི་ཡི་གེ་ལུ་གུ་རྒྱུད་ཀྱི་ཕྲེང་བའི་ཚུལ་ཅན། རྡོ་རྗེ་ལམ་ནས་བྱུང་
བ་སླར་ཡང་ལྷ་མོའི་པདྨར་ཆུད་པར་བྱ་སྟེ། ལྷ་མོའི་ཁ་ནས་རང་གི་ཁར་འཇུག་པའི་རིམ་པས་ཡི་གེ་རྣམས་ལྷོད་ལ་དྲག་ཅིང་རྩུབ་པ་མ་ཡིན་པར་འཁོར་བས་རབ་ཏུ་ཕྱེ་བའོ། །དྲག་པོ་ལ་ནི་རང་གི་ཁ་ནས་ཡུམ་གྱི་ཁར་འཇུག་པའི་
ཚུལ་གྱིས་བྱ་བ་སྟེ་ཁྱད་པར་ནི་དེ་ཙམ་མོ། །འདིར། ཞི་བ་ལ་ནི་ལྷོད་པ་སྟེ། དྲག་ཅིང་རྩུབ་པ་མ་ཡིན་ནོ། །ཞེས་པའི་རྐང་པ་གཉིས་འགྲེལ་པ་མང་པོ་ལས་འབྱུང་བ་བཞིན་དུ། འགྱུར་གཞན་ལས་ཀྱང་འབྱུང་ངོ༌། །ཚིག་རྐང་པ་གཉིས་

པོ་དེ་པཎྜི་ཏ་སྔ་མ་རྣམས་ཀྱི་དཔེ་ལ་ཡོད་ལ། སུ་མ་ཏིའི་དཔེ་ལ་མེད་ཅེས་མལ་གྱི་ལུགས་འཛིན་པ་དག་ཟེར་རོ། །རྒྱས་པ་ལ་ནི་ས་བོན་ཏེ་སྔགས་ཀྱི་ཡི་གེའི་ཕྲེང་བས་གཟུང་བ་སྟེ་ཕན་ཚུན་གཅིག་ལ་གཅིག་སྦྲེལ་བའི་ཚུལ་གྱིས་བཟླའོ། །
དེ་ནས་ནི་ཡི་གེ་སྔ་མའི་རྗེས་དེ་ནས་ཡི་གེ་ཕྱི་མ་ལ་དམ་པོར་སྦྲེལ་བའོ། །འདི་བྷ་བས་རྒྱས་པ་ལ་སྦྱར་རོ། །དབང་ལ་གསལ་བར་མ་བྱུང་ཡང༌། མལ་གྱི་ལུགས་འཛིན་པ་དག་ལྕགས་སྒྲོག་གི་རྣམ་པ་རང་གི་ཞལ་ནས་ཡུམ་གྱི་ཞལ་དུ་འཁོར་
བར་འདོད་དོ། །ལས་སོ་སོ་ལ་སྔགས་ཀྱི་ཁ་དོག་དཀར་པོ་སོགས་སོ་སོར་བྱའོ། །དྲག་པོ་ལ་ནི་ཧཱུཾ་ནི་བསྒྲུབ་བྱའི་མིང་གི་ཐོག་མ་དང་མཐའ་རུ་གནས་པར་བྱ་བ་ཡིན་ཏེ། ཧཱུཾ་ཆེ་གེ་མོ་མཱ་ར་ཡ་ཧཱུཾ་ཞེས་པ་ཧཱུཾ་ཧཱུཾ་ཕཊ་ཀྱི་སྔོན་དུ་སྦྱར་བར་བྱའོ། །དེ་ལྟར་
བྱས་པས་བསྒྲུབ་བྱ་ནི་གོམ་པ་གཅིག་ཀྱང་འགྲོ་བའི་ལོང་མེད་པར་འགོག་པ་སྟེ་འཆི་བར་འགྱུར་རོ། །ཁ་སྦྱར་སྦྱར་བར་གྱུར་པ་ནི་ཞི་བ་ལ། ཨོཾ་ལྷ་སྦྱིན་སྭཱ་ཧཱ། ཨོཾ་ཞེས། ཨོཾ་གཉིས་ཁ་སྦྱར་བའོ། །དྲག་པོའི་ལས་ལ་ནི་བསྒྲུབ་བྱའི་མིང་གི་ཐོག་མཐར་རྡོ་རྗེ་
སྟེ་ཧཱུཾ་ཁ་སྦྱར་བྱིན་ནས་ལུ་གུ་རྒྱུད་དེ་ལྕགས་སྒྲོག་བཅིངས་པ་ལྟ་བུས། རྡོ་རྗེ་སྟེ་ཧཱུཾ་གིས་དབྱེ་བ་སྟེ་གཞོམ་པ་ཉིད་བྱའོ། །དེ་བཞིན་དུ་བུང་བའི་སྐད་དོད་པ་ཙྪི་ཀ་ཞེས་པ་འགྲེལ་པ་གསུམ་དུ། སྒྲོའི་ཆུན་པོར་བསྒྱུར་བ་བཤད་པ་ཡང་དེ་ལ་མཛད་
པས། ཇི་ལྟར་རྨ་བྱའི་སྒྲོའི་ཆུན་པོས་བསྐོར་བ་ན་བར་མཚམས་མི་སྣང་བ་བཞིན་དུ། སྔགས་ཞལ་ནས་ཞལ་དུ་འཁོར་བ་ནའང་བར་མེད་པར་འཁོར་བར་བསམ་པར་བྱའོ། །གཉིས་པ་ནི། གང་གི་ཚེ་བསྒྲུབ་བྱ་དགུག་པར་འདོད་ན། ཛ་ཆེ་

གེ་མོ་ཨཱ་ཀརྵ་ཡ་ཛཿ ཞེས་སྤེལ་ཏེ་དུམ་སྐྱེས་མ་ལྕགས་ཀྱུ་ཐོགས་པ་ཉིད་ཀྱིས་བསྒྲུབ་བྱ་དགུག་པར་བྱའོ། །གང་གི་ཚེ་གཞན་གྱི་དཔུང་ལ་སོགས་པ་དཀྲུག་ཅིང་བསྐྱོད་པར་འདོད་པ་དེའི་ཚེ། ཧཱུཾ་ཆེ་གེ་མོ་ཀྵོ་བྷ་ཡ་ཧཱུཾ་ཞེས་
ཟློས་ཤིང༌། དུམ་སྐྱེས་མ་ཕྱག་ཏུ་གཏུན་ཤིང་བསྣམས་པས་དཔུང་ལ་སོགས་པ་ཐམས་ཅད་དཀྲུག་པར་བྱའོ། །དེ་བཞིན་ནི་འགུགས་པ་དུམ་སྐྱེས་མས་བྱེད་པ་དེ་བཞིན་དུ་ཞེས་པའི་དོན་ནོ། །ཕཊ་ཆེ་གེ་མོ་བྷཀྵ་ཡཾ་ཞེས་བཟླས་ལ། དུམ་སྐྱེས་
མ་ཕྱག་ན་རྡོ་རྗེ་བསྣམས་པ་ཉིད་ཀྱིས་འདེབས་པ་སྟེ་ཟ་བར་བཤད་དོ། །རྡོ་རྗེ་ཡིས་ནི་བཟའ་བར་བྱ། ཞེས་འགྲེལ་པ་རྣམས་ལས་འབྱུང་ངོ༌། །གཞན་གྱི་ལུས་དབུག་པར་བྱ་བ་འབིགས་ཤིང་འདར་བར་བྱ་བ་ལ་ནི། ཕཊ་ཆེ་གེ་མོ་བེ་དྷ་ནཾ་
ཕཊ་ཅེས་ཟློ་ཞིང༌། དུམ་སྐྱེས་མ་མདའ་བསྣམས་པ་ནི་སྦྱར་བར་བྱའོ། །དུས་མིན་པའི་འཆི་བ་ལས་རྒྱལ་བར་བྱ་བ་ལ། དུམ་སྐྱེས་མ་དཀར་མོ་ཡན་ལག་སྟེ་ཕྱག་གཡོན་ན་ཁ་ཊྭཱཾ་ག་བསྣམས་པ། ཧཱུཾ་དཀར་པོ་ལས་བདུད་རྩིའི་རྒྱུན་
སྟོང་ཕྲག་འཛག་པ་བསམས་ལ། ཧཱུཾ་ཆེ་གེ་མོ་ཛྲ་བི་ཡཱ་ཧཱུཾ་ཞེས་བཟླའོ། །དུམ་སྐྱེས་མས་ལས་སྒྲུབ་པ་ཐམས་ཅད་ལ་ཐོག་མར་ཐོད་པའི་སྣོད་དུ་བདུད་རྩི་ལྔས་བཀང་བས་དུམ་སྐྱེས་མའི་ཞལ་དུ་མཆོད་ཡོན་ཕུལ་ལ། དེའི་འོག་ཏུ་མཚོན་
ཆ་སྟེ་ལྕགས་ཀྱུ་ལ་སོགས་པའི་མཚོན་ཆས་བསྒྲུབ་བྱའི་ཡན་ལག་ལ་སྦྱར་བར་བྱའོ་ཞེས་འཆད་དོ། །ཁ་སྦྱར་ཞེས་པ་ནས་ངེས་པར་སྦྱར་ཞེས་པའི་བར་དབུག་ལ་ཞེས་པའི་རྐང་པ་གཅིག་མ་གཏོགས་པ། རྒྱུ་རྡོ་རྗེ་འཛིན་པ་ཧེ་རུ་ཀ་ལ་ནག་པོ་

སྤྱོད་པས་སྦྱར་བ་ཡང་ཡོད་དོ། །གཉིས་པ་ནི། མདའི་ཤུགས་ཀྱིས་ཞེས་པ་ནས་འདེབས་པར་བཤད། ཅེས་པའི་བར་ལ། ལྭ་བ་པས་ངེས་དོན་གྱི་བཤད་པ་མཛད་པ་ནི། མདའ་ནི་རླུང་ཡིན་ལ་དེའི་ཤུགས་ཀྱིས་འགྲོ་བ་དང་འོང་བ་བྱེད་པ་ནི་ཡོངས་
སུ་འཁོར་བའོ། །དེ་ཡང་ཕན་ཚུན་ཏེ་ཕར་འགྲོ་བ་དང་ཚུར་འོང་བ་ན་དབྱངས་གསལ་གྱི་སྔགས་ཀྱིས་མདུད་པ་སྟེ་འདུས་པའམ་སྦྱོར་བའོ། །དབྱངས་གསལ་དེ་རྣམས་ལྟེ་བ་དང༌། སྙིང་ཁ་དང་མགྲིན་པ་དང་སྤྱི་བོའི་ཡུལ་ཉིད་ཀྱིས་ནི་ཕྱེ་བ་སྟེ། འཁོར་
ལོ་བཞི་རྣམས་སུ་བཀོད་པའོ། །འཁོར་ལོ་བཞི་ལ་ཡི་གེ་བཀོད་པ་དེ་ནས་རྩ་གཡས་གཡོན་གཉིས་ལ། ས་བོན་ཏེ་དབྱངས་གསལ་གྱི་ཕྲེང་བས་ཟིན་པར་བྱ་སྟེ། རྡོ་རྗེ་མཁའ་འགྲོ་ལས། གཡོན་དང་གཡས་ཀྱི་ངོས་གཉིས་སུ། །དབྱངས་
ཡིག་བཅུ་གཉིས་སྟེང་བལྟས་བྲི། །ཀ་སོགས་འོག་ཏུ་བལྟས་པ་ནི། །ངོས་གཉིས་དག་ཏུ་སྤེལ་བ་སྟེ། །དབུས་སུ་དེས་ནི་སྦྱར་བར་བྱ། ཞེས་གསུངས་སོ། །གཡོན་དང་ཞེས་པའི་རྐང་པ་བཞིའི་དོན་ནི། རྩ་གཉིས་ཀ་ལས་རླུང་ཕྱིར་རྒྱུ་བ་ན་
དབྱངས་ཡིག་བཅུ་གཉིས་ཀྱི་སྐུད་པར་རྒྱུ་ཞིང༌། དབྱངས་ཀྱི་སྐུད་པ་དེ་ཉིད་ལ་དེའི་རྗེས་སུ་འཇུག་པ་ཡིན་པས། ཀ་ལ་སོགས་པའི་ཕྲེང་བ་ནི་ཀ་ལ་སོགས་པ་དང་སྤེལ་བའོ། །སྣ་སྒོ་གཉིས་ནས་རླུང་ནང་དུ་འཇུག་པའི་ཚེ་དབྱངས་གསལ་གྱི་
ཕྲེང་བ་ཁ་འོག་ཏུ་བལྟས་པར་བྲི་སྟེ། དེས་ན་རླུང་ཕྱིར་རྒྱུ་བ་ལ་ནི་དེ་དག་སྟེང་དུ་བལྟ་བ་དང༌། ནང་དུ་འཇུག་པ་ལ་ནི་འོག་ཏུ་བལྟ་བར་ཤེས་པར་བྱའོ། །ཞེས་འགྲེལ་པར་འཆད་དོ། །རྐང་པ་ཐ་མའི་དོན་ནི་ལྭ་བ་པས། དེའི་དབུས་སུ་ཆུད་

པར་བྱའོ་ཞེས་གསུངས་པ་ཡིན་ལ། དེ་ཡང་དབུས་མར་གཡས་གཡོན་གྱི་རླུང་ཆུད་པར་བྱེད་པའི་དོན་ནོ། །མཐར་རུ་སྟེ་གནས་གང་དུ་ཡི་གེ་ཧཱུཾ་གནས་པ་དེ་རུ་དགུག་ཅིང་གཞུག་པར་བྱ་བ་ཡིན་ཏེ། དེ་ཡང་སྔར་འཁོར་ལོ་བཞི་ལ་ཡི་
གེ་དགོད་པར་བཤད་པའི་ཧཱུཾ་ཡིག་གི་སྙིང་ཁར་བཀོད་པ་དེར་རླུང་སེམས་རྣམས་འགུགས་པའོ། །འགོག་པར་འགྱུར་བ་ཞེས་པ་ནི། རྒྱུ་བ་གཉིས་རྣམ་པར་བཅིངས་པའོ། །ཞེས་གསུངས་པ་ནི་དཀའ་རྒྱལ་གྱིས་འགོག་པ་ནི་འགྲོ་བ་དང་འོང་བ་རེངས་པའོ། ཞེས་རླུང་
འགྲོ་འོང་བྱེད་མི་ནུས་པ་ལ་བཤད་པ་ལྟར་ཡིན་ལ་དེ་ཡང་ལུས་ལ་གནད་དུ་བསྣུན་པའི་རྣལ་འབྱོར་གྱི་སྟོབས་ཀྱིས་བྱེད་དེ། འདིའི་ལུས་ལ་གནད་དུ་བསྣུན་པ་ཐམས་ཅད་ལ་སྦྱར་བར་བྱའོ། །དེ་ལྟར་རླུང་གཉིས་བཅིངས་པ་ལས་བསྒྲུབ་བྱ་སྟེ་དངོས་གྲུབ་ཏུ་
འགྱུར་བ་སྟེ། རྟེན་དེ་དམིགས་པ་མེད་པ་ཟག་པ་མེད་པ་བདེ་བ་ཆེན་པོའི་རང་བཞིན་དུ་འགྱུར་བའོ། །གོམ་པ་གཅིག་ཀྱང་མི་འགྲོའོ་ཞེས་པ་ནི། རླུང་གི་དབང་གིས་བགྲོད་པར་བྱ་བའི་ཡུལ་མེད་པ་སྟེ། ཀུན་རྟོག་གཡོ་བའི་རླུང་ཐིམ་པའི་དབང་གིས། འོད་གསལ་གྱི་
རླུང་དེ་དང་སེམས་དེ་ཉིད་རང་བཞིན་གྱིས་རོ་གཅིག་ཏུ་གྱུར་པའི་ཕྱིར་རོ། །ཁ་སྦྱར་ནི། ཁ་སྦྱར་བར་གྱུར་པ་ནི། །ཟླ་བ་ཉི་མར་རྣམ་པར་བཤད། །གཡོན་དང་གཡས་ཀྱི་ངོས་གཉིས་སུ། །རྡོ་རྗེ་ལུ་གུ་རྒྱུད་བཅིངས་པས། །སྟེང་གི་སྒོ་རུ་རྟག་གནས་པའི། །སྣང་བྱེད་
འབར་བའི་ཕྲེང་བ་ཅན། ཞེས་གསུངས་པའོ། །དེའི་དོན་ནི། ཟླ་བར་བཤད་པ་དབུ་མའི་གཡོན་ངོས་སུ་གནས་པའི་རྐྱང་མ་དང༌། ཉི་མར་བཤད་པ་གཡས་ངོས་སུ་གནས་པའི་རོ་མ་གཉིས་འཁོར་ལོ་སོ་སོའི་ཐད་དུ་དབུ་མ་ལ། རྡོ་རྗེ་ལུ་གུ་རྒྱུད་དེ་ལྕགས་

སྒྲོག་ལྟར་འཁྲིལ་བའི་ཁ་སྦྱར་རོ། །སྦྱར་བར་གྱུར་པ་ནི་དེ་གཉིས་ཀྱི་རླུང་དྷཱུ་ཏཱིར་བཅིངས་པའོ། །ལྟེ་བར་སྟེང་གི་སྒོར་ཏེ་ཁ་གྱེན་དུ་ཕྱོགས་ཏེ་རྟག་ཏུ་གནས་པའི་སྣང་བྱེད་དམ། ཉིན་བྱེད་འོད་ཟེར་འབར་བའི་ཕྲེང་བ་ཅན། གཏུམ་མོ་སྤྱི་གཙུག་ཏུ་རྣམ་པར་འགྲོ་
བས་བྱང་སེམས་ཕབ་པའི་རྒྱུན་གྱིས་མཆོག་ཏུ་དགའ་བ་ལ་སྦྱོར་བས་སོ། །ཡང་ལས་རྒྱ་དང་སྦྱོར་བ་ལ་བཤད་པ་ནི། རྡོ་རྗེ་མཁའ་འགྲོ་ལས། ཤེས་རབ་ཐབས་ཀྱི་མཉམ་སྦྱོར་གྱིས། །ཁ་སྦྱོར་ཞེས་བྱར་བརྗོད་པ་ཡིན། །ལག་གཉིས་ཀུན་ཏུ་འཁྱུད་
པ་ནི། །རྡོ་རྗེ་ལུ་གུ་རྒྱུད་བཅིངས་བརྗོད། ཅེས་གསུངས་པ་ལྟར་རོ། །ཐབས་ཀྱི་རྡོ་རྗེ་ཤེས་རབ་ཀྱི་པདྨ་དབྱེ་བ་ཉིད་དང༌། དེ་བཞིན་དུ་ཕྱེ་ནས་པདྨའི་ནང་དུ་བུང་པ་ལྟར་འཁོར་བ་སྟེ་བསྐྱོད་པར་བྱའོ། །ཞགས་པ་སྟེ་རྡོ་རྗེ་པདྨར་བཅུག་པའི་འདོད་པ་ལ་ཆགས་པའི་
ལྕགས་ཀྱུས་དེ་བཞིན་གཤེགས་པ་སྟེ། བྱང་ཆུབ་ཀྱི་སེམས་ཐམས་ཅད་དགུག་པར་བྱ་ལ། གཏུན་ཤིང་སྟེ་རྡོ་རྗེས་རྩ་ཐམས་ཅད་དཀྲུག་པར་བྱའོ། །རྡོ་རྗེས་འདེབས་པའམ་བཟའ་བ་ནི། དེ་བཞིན་གཤེགས་པ་སྟེ་བྱང་སེམས་རྡོ་རྗེའི་རྩེར་འདུས་པ་ལ་ལོངས་
སྤྱོད་པའོ། །དེ་ཡང་ལྭ་བ་པའི་འགྲེལ་པར་དྲངས་པ་ལས། རྡོ་རྗེས་པདྨ་ཕྱེ་བ་ནི། །སྒྲོ་ཆུན་སྦྲང་རྩིར་བྱེད་པར་བཤད། །བསྐོར་བ་འདིར་ནི་བསྐྱོད་པའོ། །བདེ་དང་དགའ་བའི་རང་བཞིན་གྱིས། །ཞགས་པ་པདྨར་བཅུག་པ་སྟེ། །འདོད་ལ་ཆགས་པའི་ལྕགས་ཀྱུ་ཡིས། །
དེ་བཞིན་གཤེགས་པ་ཐམས་ཅད་དགུག །མི་འཁྲུག་འཁྲུག་བྱེད་རྡོ་རྗེ་སྟེ། །དེ་ནི་གཏུན་ཤིང་རབ་ཏུ་གྲགས། །བཟའ་བ་རྡོ་རྗེ་འདེབས་པ་ལ། །དེ་བཞིན་གཤེགས་པ་འདུས་པའོ། །ཞེས་གསུངས་ཏེ་རྡོ་རྗེ་མཁའ་འགྲོ་ལ་བརྟེན་ནས་འཁོར་ལོ་བཞིའི་གཏུམ་

མོ་དང༌། ལས་རྒྱའི་རྫོགས་རིམ་བསྟན་པའོ། །བླ་མ་སྔ་མ་རྣམས་ཀྱིས་ཀྱང་ལེའུ་འདི་ངེས་དོན་དུ་བཤད་པ་ལ། རིམ་པ་བཞི་པ་ལྟར་རིམ་པ་བཞི་ཀ་འཆད་ཅིང༌། རྩ་གནས་སུ་ཡི་གེ་བཀོད་པ་ལ་ཆོས་ཀྱི་ཕྱག་རྒྱར་བྱས་ནས། དེ་སྒོམ་
པ་ལ་ཆོས་ཀྱི་ཕྱག་རྒྱ་སྒོམ་པར་འཆད་དོ། །འོན་ཀྱང་ཆོས་རྒྱ་ནི་ཡི་གེ་ལ་དམིགས་ནས་སྒོམ་པ་ཁོ་ན་ལ་མི་བྱ་བར་དེ་ལ་བརྟེན་ནས་སྐྱེས་པའི་རྫོགས་རིམ་དངོས་ལ་ཡང་བྱའོ། །གསུམ་པ་ནི། དཔལ་ཧེ་རུ་ཀ་མངོན་པར་བརྗོད་པ་བསྡུས་པའི་རྒྱུད་ལས། 
ཐབས་ཤེས་རབ་གཉིས་སུ་མེད་པར་སྦྱོར་བའི་ལས་དང༌། དུས་མ་ཡིན་པར་འཆི་བ་བླུ་བ་སོགས་ཀྱི་ཆོ་གའི་ལེའུ་སྟེ་སུམ་ཅུ་རྩ་ལྔ་པའོ།།     །།འཁོར་ལོ་སྡོམ་པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་བཤད་པ་སྦས་
པའི་དོན་ཀུན་གསལ་བ་ལས། ལེའུ་སུམ་ཅུ་རྩ་ལྔ་པའི་བཤད་པའོ།།       ༈      །།གསུམ་པ་དམ་ཚིག་དང་ལས་རྒྱ་གཉིས་འཇུག་པ་གཅིག་གིས་སྟོན་པའི་ལེའུ་ལ་གསུམ། བཤད་པར་དམ་བཅའ་བ། །དམ་བཅས་བའི་དོན་བཤད་
པ། ལེའུའི་མཚན་བསྟན་པའོ། །དང་པོ་ནི། དུས་མ་ཡིན་པར་འཆི་བ་སླུ་བ་བཤད་པའི་རྗེས་དེ་ནས། ལས་དང་ཡེ་ཤེས་ཀྱི་ཕྱག་རྒྱ་ལ་བརྟེན་པའི་མཆོད་པ་ཆེན་པོ་བཤད་པར་བྱའོ། །ཕྱག་རྒྱ་ལ་བརྟེན་པ་དེ་མཆོད་པ་ཆེན་པོར་འཇོག་པ་ཅིའི་ཕྱིར་
ཞེ་ན། སྔགས་ཀྱི་གཙོ་བོའི་དོན་ནི་གཉིས་སུ་མེད་པའི་ཡེ་ཤེས་ཡིན་ལ། དེའི་རྣམ་པར་དག་པ་མཚན་མ་གཉིས་ལ་ཡི་གེ་དགོས་པ་ཡང་སྔགས་ཡིན་ཞིང༌། དེ་བཀོད་ནས་དེའི་ལས་ལ་སྦྱོར་བ་ནི་མཆོད་པ་ཆེན་པོར་རབ་ཏུ་གྲགས་པ་སྟེ་བཤད་པའི་

ཕྱིར་རོ། །ཕྱག་རྒྱའི་མཆོད་པ་འདིས་མྱུར་དུ་སྟེ་རིང་པོར་མི་ཐོགས་པར་དངོས་གྲུབ་འགྲུབ་པར་བྱེད་པར་ནི་ཐེ་ཚོམ་མེད་པས། དངོས་གྲུབ་འདོད་པ་རྣམས་ཀྱིས་ཕྱག་རྒྱའི་མཆོད་པ་དེ་བསྟེན་པར་བྱའོ། །གཉིས་པ་ལ་གཉིས། དེ་ཁོ་ན་ཉིད་ཀྱི་མཆོད་པ་དང༌།
དེ་ལ་བརྟེན་ནས་ལས་སྒྲུབ་པའི་ཆོ་གའོ། །དང་པོ་ལ་གཉིས། ཕྱག་རྒྱ་གཉིས་ལ་བརྟེན་པའི་མཆོད་པ་དང༌། ཕྱག་རྒྱ་བཞིའི་རྣམ་གཞག་ཅུང་ཟད་བཤད་པའོ། །དང་པོ་ནི། རང་དང་ལས་རྒྱ་དང་དམ་ཚིག་གི་ཕྱག་རྒྱ་ཞེས་པ་ཡེ་རྒྱ་གཉིས་གཙོ་བོ་ཡབ་ཡུམ་དུ་
བྱས་པའི་གསང་གནས་ཀྱི་མཚན་མ་གཉིས་ལ་སྔགས་རབ་ཏུ་སྦྱར་ཏེ། ཧཱུཾ་གིས་རྡོ་རྗེ་དང་ཨཱཿ པདྨ་དང་བཾ་གྱིས་པདྨའི་ཟེའུ་འབྲུ་ལྟེ་བ་བསྐྱེད་ཅིང༌། ཕཊ་ཀྱིས་བུ་ག་གཉིས་བཀག་ནས་ལྷན་སྐྱེས་ཀྱི་ཡེ་ཤེས་མཚོན་པར་བྱ་བར་ལྭ་བ་པས་རྩ་རྒྱུད་ཀྱི་
འགྲེལ་པར་བཤད། ཡང་དེས་ལཱུ་ཨི་པའི་སྒྲུབ་ཐབས་ཀྱི་འགྲེལ་པར། བྱཱ་དམར་པོ་ལས་ནོར་བུ་དམར་པོ་བསྐྱེད་པའི་རྩེ་མོར་བྱཱ་ཡིག་སེར་པོས་མཚན་པོ་དང༌། བྱཱ་དཀར་པོ་ལས་པདྨའི་ཟེའུ་འབྲུ་དཀར་པོ་བསྐྱེད་པའི་རྩེ་མོར། བྱཱ་ཡིག་སེར་པོས་
མཚན་པར་བཤད་དོ། །ཚུལ་གཉིས་ཀས་འགྲུབ་པར་མངོན་ནོ། །ཀུན་སྤྱོད་ལས། སྔགས་པས་དཔའ་བོ་རྣལ་འབྱོར་མ་བྱིན་བརླབ། །ཡི་གེ་བྱཱ་ནི་སྣ་རྩེར་ཡང་དག་སྦྱར། །བྱཱ་ནི་མཚན་གྱི་ལྟེ་བར་རྣམ་པར་དཀོད། །ཞེས་གསུངས་ཏེ་སྣ་རྩེ་ནི་པདྨའི་སྣ་
རྩེ་དང༌། མཚན་ནི་རྡོ་རྗེ་དང༌། ལྟེ་བ་ནི་ནོར་བུའི་དབུས་ཀྱི་རྩེར་དགོད་པའོ། །འདི་དག་གིས་ནི་དྲིལ་བུ་པས་གསུངས་པའི་ས་བོན་དང་བཅས་པའི་སྣ་ཚོགས་རྗོ་རྗེའི་རིམ་པ་རྩ་རྒྱུད་ཀྱི་གང་དུ་སྦས་པ་ཡང་ཤེས་པར་བྱའོ། །མཁའ་འགྲོ་ནི་རྡོ་རྗེ་ཕག་མོའོ། །

དཔའ་བོ་ནི་ཧེ་རུ་ཀ་སྟེ་གཉིས་སུ་མེད་པར་སྦྱོར་བའོ། །དེ་བཞིན་དུ་སྙིང་པོ་རྣམས་ཀྱིས་ཞེས་པ་ནི། ཡབ་ཡུམ་གྱི་གནས་བཞིར་སྙིང་པོ་གཉིས་དང༌། ཉེ་སྙིང་གཉིས་ཀྱི་སྔགས་རྣམས་འགོད་པ་སྟེ། ཀུན་སྤྱོད་ལས། ལྟེ་བ་སྙིང་ག་ཁ་
དང་དཔྲལ་བ་རུ། །སྔགས་ཀྱི་ཚོགས་དང་བཅས་པས་བྱིན་གྱིས་བརླབ། །ལྟོ་བ་སྙིང་གར་རྣལ་འབྱོར་མ། །སངས་རྒྱས་མཁའ་འགྲོ་མ་ཡིས་ཏེ། །ལྕེ་དང་སྤྱི་བོ་གཉིས་སུ་ནི། །དཔའ་བོ་བྱིན་གྱིས་བརླབ་པར་བྱ། །རྣལ་འབྱོར་མ་དང་དཔའ་གཉིས་མེད། །ཅེས་
གསུངས་སོ། །དེ་ལ་ལྟེ་བ་ཞེས་པའི་རྐང་པ་གཉིས་ཀྱིས་གཙོ་མོའི་གནས་བཞིར་སྔགས་ཀྱིས་བྱིན་གྱིས་རློབ་པ་དང༌། དེ་ནས་ལྟེ་བ་ཞེས་པ་ནས་བྱིན་གྱིས་བརླབ་པར་བྱ། ཞེས་པའི་བར་གྱིས་ཡབ་ཀྱི་གནས་བཞིར་སྔགས་ཀྱིས་བྱིན་གྱིས་རློབ་པ་སྟེ། 
དཔའ་བྱིན་བརླབ་ཅེས་དཔའ་བོ་གཙོ་བོའི་ལྟེ་བ་ལ་སོགས་པ་རྣམས་སུ་བྱའོ་ཞེས་དང༌། ལྕེ་དང་ཨ་ཝ་དྷཱུ་ཏཱི་གཉིས། ཞེས་འགྲེལ་པར་འདོན་ཞིང་བཤད་དོ། །ལྕེ་དང་ཨ་ཝ་དྷཱུ་ཏཱི་ཞེས་པ་ལྟར་ན་ལྕེ་ནི་མགྲིན་པ་སྟེ་ཁ་ཡང་དེ་བཞིན་ནོ། །དྷཱུ་ཏཱི་ནི་དེའི་
ཡར་སྣ་སྨིན་མཚམས་སོ། །ཡབ་ཀྱི་ལྟེ་བར་རྣལ་འབྱོར་མ་སྟེ་ཡུམ་གྱི་སྙིང་པོ་དང༌། སྙིང་གར་སངས་རྒྱས་མཁའ་འགྲོ་མའི་སྔགས་ཀྱིས་བྱིན་གྱིས་བརླབ། ལྕེ་དང་སྤྱི་བོ་གཉིས་སུ་ཡབ་ཀྱི་སྙིང་པོ་དང་ཉེ་སྙིང་གིས་བྱིན་གྱིས་རློབ་པ་
མར་དོའི་འགྱུར་ལེགས་སོ། །	སྔགས་པས་མཁའ་འགྲོ་མ་ཕག་མོ་དང་སྦྱར་ལ། སྔགས་རྣམས་གནས་བཞིར་འགོད་པ་དེ་བཞིན་དུ་བྱའོ། ཞེས་བྱ་སྟེ། སྐལ་ལྡན་ལ་སོགས་པས། སྔགས་པས་མཁའ་འགྲོ་མ་སྦྱོར་ལ། །སྙིང་པོ་

རྣམས་ཀྱིས་དེ་བཞིན་བྱ། །ཞེས་འདོད་ནོ། །དེ་ལྟར་བྱས་པའི་འོག་ཏུ་བློ་ལྡན་ཏེ་སྙོམས་འཇུག་གི་ལས་ལ་མཁས་པས། རྣལ་འབྱོར་མ་ལས་དང་དམ་ཚིག་གི་ཕྱག་རྒྱའི་པདྨར་བསྲུབ་པར་བྱས་ལ། དེ་ཁོ་ན་ཉིད་ཀྱི་མཆོད་པར་བྱའོ། །ཐ་མལ་པའི་གཟུང་
འཛིན་ལས་གྲོལ་བའི་དག་པ་ལྷའི་ལུས་སུ་བྱས་པས་ནི། རང་འདོད་པ་སྟེ་རྣལ་འབྱོར་པ་རང་གི་ཕྱག་རྒྱའི་རིགས་དང་མཐུན་ཞིང༌། དམ་ཚིག་ལེགས་པར་སྲུང་པའི་ཚུལ་ཁྲིམས་དང་ལྡན་པའི་མ་དང་བུ་མོ་ལ་སོགས་པ་ལྟ་བུ། སྔར་བཤད་པ་རྣམས་ཀྱི་ནང་
ནས་ཕྱག་རྒྱ་གང་རུང་གཅིག་གཟུང་བ་ལ་བརྟེན་ནས། དཔའ་བོ་ཧེ་རུ་ཀ་མཆོད་པ་རྣམས་བྱས་ནས། ཞི་ཟ་ལ་སོགས་པའི་ལས་ཐམས་ཅད་ནི་འབད་པ་ཉིད་ཀྱིས་བྱའོ། །ཞེས་ལས་སྒྲུབ་པ་རྣམས་ཕྱག་རྒྱ་ལ་བརྟེན་ནས་བྱས་ན་མྱུར་དུ་འགྲུབ་པར་བསྟན་ཏོ། །
ཕྱག་རྒྱ་གཉིས་ལ་བརྟེན་ནས་སྒོམ་པ་ནི་འདིར་བསྐྱེད་རིམ་མིན་གྱི། རྫོགས་རིམ་ལ་སྦྱོར་བ་ནཱ་རོ་པའི་དགོངས་པ་ཡིན་པས། ལས་རྒྱ་ལ་བརྟེན་ནས་སྒོམ་པ་ནི་དེའི་རྐྱེན་གྱིས་སྲོག་དྷཱུ་ཏཱིར་བཙུད་པ་ལ་བརྟེན་ནས་སྒོམ་པ་ཡིན་ལ། ཡེ་ཤེས་ཀྱི་ཕྱག་རྒྱ་
ལ་བརྟེན་ནས་སྒོམ་པ་ཡང་སྔར་དབུ་མར་རླུང་ཞུགས་གནས་ཐིམ་གསུམ་བྱེད་པ་ལ་བྱང་བ་ཅིག་ཡིན་ན། དེས་ཀྱང་དམ་ཚིག་གི་ཕྱག་རྒྱ་ལ་བརྟེན་པ་ན་སྲོག་དྷཱུ་ཏཱིར་སྡུད་ནུས་པས་དེའི་དབང་དུ་བྱས་པ་ཡིན་པར་ཤེས་པར་བྱ་བ་ནི་གནད་ཀྱི་དོན་ནོ།  །གཉིས་པ་
ནི། དེ་ལྟར་སོ་བཞི་པ་དང་སོ་ལྔ་པས་ཕྱག་ཆེན་དང་ཆོས་རྒྱ་བསྟན། ལེའུ་འདིའི་འདི་ཡན་ཆད་ཀྱིས་དམ་ཚིག་དང་ལས་རྒྱ་བསྟན་པར་བྱེད་པའི་ལུགས་ཀྱིས་ཕྱག་རྒྱ་བཞི་སོ་སོའི་ངོས་འཛིན་ནི་བཤད་ཟིན་ཏོ། །ཕྱག་རྒྱ་བཞི་ཡང་བཤད་རྒྱུད་ལས། དེ་

ཕྱིར་ཡེ་ཤེས་སྐྱེད་པ་ཡིས། །ཕྱག་རྒྱ་བཞི་ནི་སྦྱར་བར་བྱ། ཞེས་གསུངས་པའི་དོན་ལ། མན་སྙེ་ལས་རིམ་གཉིས་ཀྱི་ཕྱག་རྒྱ་བཞི་ཚན་གཉིས་བཤད་པའི་བསྐྱེད་རིམ་པའི་ཕྱག་རྒྱ་བཞི་ནི། ཕྱི་རོལ་གྱི་ཤེས་རབ་མ་ཁོ་ན་འདོད་པའི་ལྷ་
མོའི་གཟུགས་སུ་སྒོམ་པ་ནི་ལས་རྒྱ་དང༌། ལུས་ལ་སྒོམ་པའི་ཧཱུཾ་ཡིག་ལ་སོགས་པ་ནི་ཆོས་རྒྱ་དང༌། ས་བོན་ལ་སོགས་པ་ལས་རྫོགས་པའི་དཀྱིལ་འཁོར་གྱི་འཁོར་ལོ་འདུས་པའི་སྤྲོ་བསྡུ་སོགས་བྱེད་པ་ནི་དམ་རྒྱ་དང༌། རང་ཉིད་གཙོ་བོའི་ལྷ་སྐུར་སྒོམ་པ་ནི་
ཕྱག་ཆེན་ནོ། །རྫོགས་རིམ་པའི་ཕྱག་རྒྱ་བཞི་ལ་ཡང་གཉིས་ལས་ལམ་གྱི་སྐབས་སུ་བཞག་པ་ནི། ཕྱིའི་ཤེས་རབ་མ་ནི་ལས་རྒྱ་སྟེ། འཁྱུད་པ་ལ་སོགས་པའི་ལས་ཀྱིས་དགའ་བ་སྟེར་བའི་ཕྱིར་རོ། །ནང་གི་ཤེས་རབ་མ་ཨ་ཝ་དྷཱུ་ཏཱི་ནི་ཆོས་ཀྱི་ཕྱག་རྒྱའོ། །བདེ་
བ་ཆེན་པོའི་བྱང་སེམས་ཀྱི་ཕྱག་རྒྱ་དེ་དག་གི་འབྲས་བུ་ནི་ཕྱག་ཆེན་ནོ། །ལྷ་རྣམ་པ་སྣ་ཚོགས་པ་སྤྲུལ་པ་ནི་དམ་ཚིག་གི་ཕྱག་རྒྱའོ། །འབྲས་བུ་ལ་བཞག་པ་ནི་སྤྲུལ་སྐུ་ནི་ལས་རྒྱ་དང༌། ཆོས་སྐུ་ནི་ཆོས་རྒྱ་དང༌། ལོངས་སྐུ་ནི་ཕྱག་ཆེན་དང༌། བདེ་སྟོང་གི་
བྱང་ཆུབ་ཀྱི་སེམས་བདེ་བ་ཆེན་པོའི་སྐུ་ནི་དམ་རྒྱ་དང༌། ཕྱག་རྒྱ་བཞི་པོ་རེ་རེ་ཡང་ཕྱག་རྒྱ་བཞི་བཞིའི་བདག་ཉིད་དོ་ཞེས་འཆད་དོ། །བླ་མ་སྔ་མ་རྣམས་ཀྱི་ལས་རྒྱ་དང་དམ་རྒྱའི་ངོས་འཛིན་དྲིལ་བུ་ཞབས་དང་མཐུན་ལ། ཕྱག་རྒྱ་གཞན་གཉིས་ལ་མི་འདྲ་བ་
ཆེན་པོ་ཡོད་དེ། བདེ་མཆོག་རིམ་ལྔའི་བཤད་པ་ལས་ཤེས་པར་བྱའོ། །གཉིས་པ་ནི། ཚོགས་ཀྱི་དཀྱིལ་འཁོར་པ་ཐམས་ཅད་ལ་རང་གང་ལ་དགའ་བའི་ཚུལ་གྱིས་སྔགས་པས་ནི། ཚོགས་ཀྱི་རྫས་རྣམས་རྣམ་པར་དབྱེ་བ་སྟེ་སོ་སོར་བགོ་བར་བྱ་

ཞིང༌། ཕྱག་རྒྱ་བསྟེན་པའི་དུས་སུ་ཕྱིན་ཅི་ལོག་པ་སྟེ་རྣལ་འབྱོར་མ་སྐྱེས་པ་ལྟར་སྟེང་དུ་འདུག་པ་ལ་ངེས་པར་སྦྱར་བར་བྱའོ། །དེ་ལྟར་བྱེད་པ་དགོས་པ་ཅིའི་ཕྱིར་སྙམ་ན། ཉོན་མོངས་པ་རྣམས་ཚར་གཅོད་པ་དང༌། སེམས་ཅན་ལ་ཕན་འདོགས་པའི་དོན་རྣམས་
ལ་སྟེ་དོན་གྱི་ཕྱིར་དུའོ། །ལས་ནི་དེ་བཞིན་གཤེགས་པ་རྣམས་རྣམ་པར་དག་པའི་སོ་སོར་རང་གིས་རིག་པའི་ཏིང་ངེ་འཛིན་གྱི་མཚན་ཉིད་ཡིན་ལ། འདི་ཡི་དངོས་པོར་རྣམ་པར་བསྒོམ་པ་ནི་ཕྱིན་ཅི་ལོག་གི་གཡེང་བ་ཐམས་ཅད་སྤངས་ཏེ་སྒོམ་པའོ། །དེ་ཉིད་ནི་
རིགས་ལྔའོ། །དེའི་དབྱེ་བར་ཏེ་དབྱེ་བས་ཕྱེ་བའི་མིག་ལ་སོགས་པ་དག་པའི་གཏི་མུག་རྡོ་རྗེ་ལ་སོགས་པར་མིག་ལ་སོགས་པ་བལྟས་ལ། མིག་ལ་སོགས་པའི་རྩ་ལ་སྟེ་རྩ་ཡི་ལམ་དུ་སྟེ་ཡུལ་རྣམས་སུ་སྦྱར་བར་བྱའོ། །སྦྱོར་ཚུལ་ནི། དབང་པོའི་རྩའི་སྒོ་ནས་
ཡུལ་རྣམས་ལ་འཁོར་བའི་དེ་ཁོ་ན་ཉིད་འོད་གསལ་རིག་པས། ཡུལ་དབང་རྣམས་དེའི་ངོ་བོར་སྦྱར་བའམ། ཡང་ན་དབང་ཡུལ་རྣམས་སྒྱུ་མ་ལྟ་བུའི་རང་བཞིན་དང་གཉིས་སུ་མེད་པར་རིག་ནས་སྦྱར་རོ། །སྐལ་ལྡན་ལ་སོགས་པས་ནི་ལས་སྒྲུབ་པ་དེ་ཉིད་ནི།
ལས་སོ་སོའི་དབྱེ་བས་ཕྱེ་བའི་སྔགས་དེ་རྡོ་རྗེ་དང་པདྨའི་རྩ་ལ་སྟེ་རྩའི་ལམ་དུ་ངེས་པར་སྦྱར་ཞས་འཆད་དེ། གསང་གནས་གཉིས་ནས་སྔགས་འཁོར་བའི་ཚུལ་གྱིས་ལས་སྒྲུབ་པའོ། །ཕྱི་རོལ་ཇི་ལྟར་ཞེས་པའི་རྐང་པ་འདི་ལོ་ཆེན་དང་མལ་དང་གཉིས་
འདུས་ཀྱི་འགྱུར་ལ་མེད་ཅིང༌། འགྲེལ་པ་གཞན་རྣམས་སུའང་མེད་ཀྱང༌། ལྭ་བ་པ་དང་ལྷ་སྦས་ཀྱི་འགྲེལ་པར་སྦྱར་བར་བྱ། ཞེས་པའི་དེ་མ་ཐག་ཏུ་འབྱུང་ངོ༌། །དབང་པོས་ཡུལ་ལ་ལོངས་སྤྱོད་པ་འོད་གསལ་གྱི་ངོ་བོ་སྦྱོར་བའམ། སྒྱུ་མ་ལྟ་བུ་

དང་སྦྱོར་ཚུལ་དེ་ཇི་ལྟར་བྱ་སྙམ་ན། ཇི་ལྟར་ཕྱི་རོལ་གྱི་ཕྱག་རྒྱ་ལ་བརྟེན་ནས་བདེ་ཆེན་འདྲེན་པ་དེ་བཞིན་དུ། ནང་མིག་ལ་སོགས་པས་ཡུལ་ལ་སྤྱོད་པ་ནའང༌། བདེ་ཆེན་འབར་བར་བྱས་པ་ལ་བརྟེན་ནས་སྦྱོར་ཚུལ་གཉིས་པོ་དེ་བྱའོ། །
བླ་མ་མར་དོས་ཕྱི་ལས་རྒྱ་ལ་བརྟེན་ནས་སྒྲུབ་པ་དེ་བཞིན་དུ། ནང་དམ་ཚིག་གི་ཕྱག་རྒྱ་ལ་བརྟེན་ནས་ཀྱང་སྒྲུབ་པའི་དོན་དུ་འཆད་དོ། །དངོས་གྲུབ་རབ་ཏུ་སྒྲུབ་པའི་སྦྱོར་བ་སྟེ་རྣལ་འབྱོར་གྱི་དོན་ལ་ནི། ཕྱག་རྒྱ་གཉིས་ལ་བརྟེན་པ་འདི་ཡིས་མྱུར་དུ་ལྷ་དང༌། 
ལྷ་མིན་དང་མིར་བཅས་པ་རྣམས་ཚར་བཅད་པ་དང་ཕན་འདོགས་པའི་ཚུལ་གྱིས་བསྒྲུབ་པར་བྱ་བ་སྟེ་འགྲུབ་པ་ཡིན་ན། །གཞན་རྣམས་ལྟ་ཅི་སྨོས་ཞེས་དགོངས་སོ། །གསུམ་པ་ནི་དཔལ་ཧེ་རུ་ཀ་མངོན་པར་བརྗོད་པ་བསྡུས་པའི་རྒྱུད་ལས། ཕྱག་རྒྱ་
གཉིས་ལ་བརྟེན་པའི་དེ་ཁོ་ན་ཉིད་ཀྱི་མཆོད་པ་དང༌། ཞི་སོགས་ཀྱི་ལས་སྒྲུབ་པའི་ཆོ་གའི་ལེའུ་སྟེ། སུམ་ཅུ་རྩ་དྲུག་པའོ།།    །།འཁོར་ལོ་སྡོམ་པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་བཤད་པ་སྦས་པའི་དོན་ཀུན་
གསལ་བ་ལས། ལེའུ་སུམ་ཅུ་རྩ་དྲུག་པའི་བཤད་པའོ།། 	    ༈        །།བཞི་པ་ལས་རྒྱ་དབང་དུ་བྱ་བའི་ལེའུ་ལ་གསུམ། བཤད་པར་དམ་བཅའ་བ། དམ་བཅས་པའི་དོན་བཤད་པ། ལེའུ་ཡི་མཚན་བསྟན་པའོ། །དང་པོ་ནི། སོ་དྲུག་པ་བཤད་པ་
དེ་ནས་སྔར་བཤད་པ་ལས་གཞན་ཡང་བཤད་པར་བྱའོ། །དེ་གང་ཞེ་ན། སྐལ་ལྡན་ལ་སོགས་པས། གཟུགས་གནོན་པའི་ཆོ་ག་སྟེ། ཞེས་འདོད་པ་ལྟར་ན། གཟུགས་ནི་ལུས་ཏེ་བུད་མེད་ལ་སོགས་པའི་སྐྱེ་བོའོ། །དེ་གནོན་པའི་ཆོ་ག་ནི་དེ་རྣམས་

དབང་དུ་བྱ་བ་ཡིན་ལ། དེ་བཤད་པར་བྱ་ཞེས་པའོ། །ཚར་གཅོད་ཅེས་པ་ལྟར་ན། སྨན་བཟང་པོ་དང་བཅས་པའི་སྔགས་ཀྱིས་ཚར་གཅད་པར་བྱ་བ་བསྒྲུབ་བྱའི་ལུས་སོ། །གནོན་པ་ནི་སྒྱུ་ཅན་དང་གཡོ་ཅན་དང་གདུལ་དཀའ་བའི་བུད་མེད་ཐབས་ཅད་དབང་དུ་བྱས་
ནས། དེ་རྣམས་དང་ལྷན་ཅིག་སྒྲུབ་པ་པོ་འདོད་པའི་ཡོན་ཏན་ལྔ་ལ་སྤྱོད་པའོ། །གཉིས་པ་ལ་གསུམ། ཁ་ཟས་ལ་བརྟེན་ནས་བསྒྲུབ་བྱ་དབང་དུ་བྱ་བ་དང༌། སྤྱིན་སྲེག་ལ་བརྟེན་ནས་བསྒྲུབ་བྱ་དབང་དུ་བྱ་བ་དང༌། དབང་དུ་བྱ་བའི་ཆོ་གའི་སྔགས་པ་བསྟན་པའོ། །
དང་པོ་ནི། ཕན་ཚུན་ཞེས་སོགས་ཀྱིས་ལས་སྒྲུབ་པའི་སྒྲུབ་ཐབས་གསུངས་ཏེ། ཕན་ཚུན་ནི་ཕྱི་དང་ནང་ངོ༌། །མཁའ་འགྲོ་མ་ཉེར་བཞི་ནི་སྔགས་དང་འདྲ་བས་གསང་སྔགས་སོ། །མཁའ་འགྲོ་མ་དང་གཅིག་ཏུ་སྦྱར་བ་ནི། ཕྱི་དཀྱིལ་འགོད་པ་དང༌། ནང་ལུས་
དཀྱིལ་འགོད་པ་གཉིས་ཀ་བསྡུས་ཏེ་སྒོམ་པ་ལ་འཆད་དོ། །སྐལ་ལྡན་ལ་སོགས་པ་ནི། ཡབ་ཡུམ་ཕན་ཚུན་གྱི་རྩ་བའི་གསང་སྔགས་གཉིས་སྦྱར་བ་སྟེ་ཕྱོགས་གཅིག་ཏུ་བྱ་སྟེ། ད་ནི་མཁའ་འགྲོ་མ་ཡུམ་གྱི་རྩ་སྔགས་དང་གཅིག་ཏུ་སྦྱར་བའི་དོན་
ནོ། །དེ་ལྟར་སྔགས་གཉིས་ཞག་བདུན་གྱི་བར་དུ་ཐུན་བཞིར་བཟླས་ལ། མར་ལ་སོགས་པའི་བཟའ་བ་ཟོས་ཤིང་མིད་ནས་ནི། །སྔགས་བཟླས་པའི་མཐར་ནི་ཐོད་པའི་ནང་དུ་སྐྱུག་པར་བྱའོ། །ཟས་དེ་མཚན་མོ་སྟེ་ཞག་བདུན་རྫོགས་པའི་འོག་ཏུ།
བུད་མེད་ལ་སོགས་པའི་བསྒྲུབ་བྱ་གང་ཡིན་གྱི་བཟའ་བཏུང་དག་ལ་སྦྱར་ཏེ་བྱིན་པ་འདི་ཡིས། བསྒྲུབ་བྱ་དེ་ཇི་སྲིད་འཚོ་བ་ཡི་བར་དུ་རང་གི་དབང་དུ་འགྲོ་བར་ཐེ་ཚོམ་མེད་དོ། །སྔར་བཤད་པའི་ཞག་གྲངས་བཞིན་དུ་བ་སེར་སྐྱའི་མར་ནི་ཟོས་ཤིང་མར་

ཁུ་འཐུངས་ནས་སུ། སྔགས་བཟླས་པའི་མཐར་ནི་སྐྱུག་པར་བྱ་ལ་སྐྱུགས་པ་དེ་ཡིས་རང་གི་གདོང་ལ་བསྐུས་ནས། བསྐུས་པའི་མར་དེ་བཟའ་བཏུང་ལ་སྦྱར་ཏེ་བྱིན་ན། གལ་ཏེ་རྟག་ཏུ་བསྒྲུབ་བྱ་ཁྲོས་པར་གྱུར་པ་ཡིན་ནའང༌། 
རང་ཉིད་བསྒྲུབ་བྱས་མཐོང་བ་ཙམ་གྱིས་རང་གི་དབང་དུ་འགྱུར་རོ། །གཞན་དང་པོ་དང་འདྲ་བ་ལ་ཁྱད་པར་ནི། ཏིལ་དམར་པོའི་མར་གྱིས་ས་ལུ་དམར་པོ་བཏགས་པ་དང་ལྡན་པས་ལུས་ཀྱི་དྲི་མ་དྲིལ་བས་ལུས་ནི་བསྐུལ་པར་གྱུར་ཅིང༌། ས་ལུའི་ཁམ་
སྐྱོང་མར་གྱིས་བཙོས་པའི་སྣུམ་འཁུར་སྔགས་པས་བྱས་ནས་ནི། དེ་བཟའ་བ་ལ་རབ་ཏུ་སྦྱར་ཏེ་བྱིན་ན། གལ་ཏེ་ལས་སྦྱོར་འདི་མ་བཏང་ན་ཇི་སྲིད་འཚོ་བ་ཡི་བར་དུ་བསྒྲུབ་བྱ་དེ་རྟག་ཏུ་རང་གི་དབང་དུ་འགྱུར་རོ། །ཏིལ་ནག་སྐེ་ཆོ་དང་བཅས་པ་དག་ནི་
ཟོས་ནས་སུ་སྐེ་ཆོར་བཅས་པ་སྐྱུགས་པ་དང༌། རུ་རྟ་བཤང་ལམ་ནས་ལན་བདུན་བཏོན་པ་དང་ལྡན་པ་དང༌། ལག་སྐྱེས་སེན་མོ་དང་ལྟོ་བར་གནས་པའི་སྲིན་བུ་བཤང་ལམ་ནས་བྱུང་བའི་འབུ་དང༌། རང་གི་ཁྲག་དང་ལྷན་ཅིག་བཏགས་ནས་ནི་
སྭ་སྟེ་རང་གི་ཤུ་ཀྲ་སྟེ་ཁུ་བ་ཉིད་དང་སྦྱར་ཏེ། བཟའ་བཏུང་དང་མིག་སྨན་དང་གོས་ལ་བྱུག་པ་ཉིད་དུ་རབ་ཏུ་སྦྱར་ན། སྦྱོར་བ་འདི་ཡིས་ཇི་སྲིད་འཚོ་བའི་བར་དུ་རང་གི་དབང་དུ་འགྱུར་བར་གདོན་མི་ཟའོ། །འདི་ཡང་བཟླས་པའི་མཐར་བྱ་བ་སྔར་བཤད་
པ་དང་འདྲའོ། །གཉིས་པ་ནི། དབང་དུ་བྱ་བའི་ལས་སོ་སོ་བའམ་ལས་ཐམས་ཅད་པའི་ཐབ་ཁུང་དུ་བ་ལང་གི་ཤ་བ་ལང་གི་ཁྲག་གིས་བསྐུས་པས། ཞག་བདུན་དུ་བསྒྲུབ་བྱའི་མིང་ནས་སྨོས་ཏེ་ཐུན་བཞིར་སྦྱིན་སྲེག་བརྒྱ་རེ་བྱས་ནས། བསྒྲུབ་བྱའི་

ལྷ་རྣམས་ནི་དེའི་མོད་ལ་དབང་དུ་འགྱུར་རོ། །འམ་གྱིས་སྒྲས་གལ་ཏེ་བསྒྲུབ་བྱ་བདག་གི་གམ་དུ་མ་འོངས་ན་འཆི་བར་འགྱུར་རོ། །ཐབ་ཁུང་གི་དབུས་སུ་ཧེ་རུ་ཀ་འཁོར་བཅས་བསྐྱེད་ནས།  བདག་ཉིད་ཧེ་རུ་ཀ་དེའི་མདུན་དུ་འདུག་པར་བསྒོམས་ནས་ལས་སྦྱོར་ལ་
མཁས་པས་སྔར་བཤད་པའི་སྦྱིན་སྲེག་རྫོགས་པའི་མཐར་བ་ལང་གི་ཤ་ཁྲག་གིས་ནི་གཏོར་མ་དབུལ་བ་བྱས་ན་ནི། ཁམས་གསུམ་པ་རྣམས་སྐད་ཅིག་གིས་ཏེ་མྱུར་དུ་འགུགས་པ་མཚོན་ཏེ་ཞག་བདུན་གྱིས་ནི་འགྲུབ་པར་འགྱུར་རོ། །ལྭ་བ་པས། ལྟེ་བའི་ཐབ་
ཁུང་དུ་པདྨའི་དབུས་སུ་ལྷ་མཐེ་པོའི་ཚད་ཙམ་མམ། ནས་ཙམ་པ་སྐུ་མདོག་དམར་པོ་ཞལ་གཅིག་ཕྱག་གཉིས་པ་ཉི་གདན་ལ་བཞུགས་པ། འོད་ཀྱིས་སྣང་བས་བསམས་ནས། བསྒྲུབ་བྱ་དབུགས་ཀྱིས་བཀུག་སྟེ་ལྟེ་བའི་མེ་ལ་སྲེགས་ན་བསྒྲུབ་བྱ་
དབང་དུ་འགྱུར་རོ་ཞེས་འཆད་དོ། །གསུམ་པ་ནི། ས་འོག་ས་སྟེང་ས་བླའི་འཇིག་རྟེན་གསུམ་ན་རྙེད་པར་དཀའ་བའི་རྣལ་འབྱོར་པ་དམ་ཚིག་སྤྱོད་པའི་མཚན་ཉིད་ཅན་གྱིས། ལས་རྒྱ་དབང་དུ་བྱ་བ་འདི་ནི་རྟག་ཏུ་རང་གི་སྔགས་ཀྱི་ཀུན་སྤྱོད་སྦས་པ་ཡིས་རབ་ཏུ་
འབད་དེ་སྣོད་མིན་ལ་གསང་བར་བྱ་སྟེ། སྐལ་མེད་ལ་བྱིན་ཡང་སྦས་དོན་ཟབ་མོ་རྙེད་པར་མི་འགྱུར་ཞིང་ཡིད་ཆེས་པར་མི་འགྱུར་ལ། སྐལ་བ་དམན་པས་སྒྲུབ་ཀྱང་འགྲུབ་པར་མི་འགྱུར་ཏེ། དམུས་ལོང་གི་ལག་ཏུ་ནོར་བུའི་མཆོག་བཞག་པ་བཞིན་
དུ། ཆོ་ག་ཁྱད་པར་ཅན་འདི་ཡང་སྐལ་པ་དམན་པས་མི་མཐོང་ངོ༌། །སྐལ་པ་མི་དམན་ན་ནི་སྔོན་གྱི་བསོད་ནམས་བསགས་པ་ཆུང་བ་སྟེ་ཧ་ཅང་མི་ཆེ་བའི་སྒྲུབ་པ་པོས་ཀྱང༌། ད་སྟེ་ཧེ་རུ་ཀ་དང་ཐ་མི་དད་པའི་བླ་མ་མཉེས་པར་བྱས་པས། རྒྱུད་དུ་སྦས་པའི་ཟབ་

མོའི་དོན་རྣམས་རྙེད་པ་སྟེ་ཁོང་དུ་ཆུད་པར་འགྱུར་ཞིང༌། བསྒྲུབས་པས་ཀྱང་འགྲུབ་པར་འགྱུར་རོ། །གསུམ་པ་ནི། དཔལ་ཧེ་རུ་ཀ་མངོན་པར་བརྗོད་པ་བསྡུས་པའི་རྒྱུད་ལས། ནང་གི་བདག་ཉིད་ཀྱི་དབང་དུ་བྱ་བ་ནི། ལྭ་བའི་ན་བཟའ་
ཅན་གྱིས་ནང་གི་སྦྱིན་སྲེག་གིས་དབང་དུ་བྱེད་པ་གསུངས་པ་ལྟ་བུ་སྟེ། གཙོ་བོའི་མིང་གིས་བཏགས་པའོ། །དེ་འདྲ་བའི་ཆོ་གའི་ལེའུ་སྟེ། སུམ་ཅུ་རྩ་བདུན་པའོ།།         །།འཁོར་ལོ་སྡོམ་པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་
བཤད་པ་སྦས་པའི་དོན་ཀུན་གསལ་བ་ལས། ལེའུ་སུམ་ཅུ་རྩ་བདུན་པའི་བཤད་པའོ།།	   ༈       །།དགུ་པ་སྤྱོད་པ་ལྷག་མ་གཉིས་རྒྱས་པར་བཤད་པ་ལ་གསུམ། བཤད་པར་དམ་བཅའ་བ། དམ་བཅས་པའི་དོན་བཤད་པ། ལེའུ་ཡི་མཚན་
བསྟན་པའོ། །དང་པོ་ནི། ཕྱག་རྒྱ་དབང་དུ་བྱ་བ་བསྟན་པ་དེ་ནས་འོག་ནས་འཆད་པ་ལྟར་གྱི་ལུས་དང་ངག་གི་བརྡ་དང་རབ་གཏུམ་མ་ལ་སོགས་པའི་མཁའ་འགྲོ་མ་ཉེར་བཞི་ཡི་རྣལ་འབྱོར་གྱི་ལུས་ཀྱི་མཚན་ཉིད་གང་ཡིན་པ་དང༌། དཔའ་བོ་ཧེ་རུ་ཀར་སྒོམ་པའི་
ཡན་ལག་གི་དབྱེ་བ་ནང་གི་ཡུལ་ཉེར་བཞི་དང༌། དེར་ལྷའི་འཁོར་ལོ་འགོད་པའི་སྐུ་མདོག་ཞལ་ཕྱག་ལ་སོགས་པའི་དབྱེ་བ་ནི། ཇི་སྐད་བཤད་པ་དེ་བཞིན་དུ་ནི་ཕྱི་དང་ནང་ལུས་ལ་དགོད་པ་འགྲུབ་པར་འགྱུར་བ་སྦ་བ་དེ་བཤད་པར་བྱའོ། །འགྱུར་གཞན་ལས།
དེ་བཞིན་དུ་ནི་བཤད་པར་བྱ། ཞེས་ཀྱང་འབྱུང་ངོ༌། །གཉིས་པ་ལ་གཉིས། སྤྱོད་པ་བྱེད་པ་སོགས་ཀྱི་བསྲུང་བའི་དམ་ཚིག་དང༌། སྤྱོད་པ་བྱེད་པ་གནས་དང་བཅས་པ་བསྟན་པའོ། །དང་པོ་ལ་གཉིས། རྣལ་འབྱོར་པས་མི་བྱ་བའི་ཆ་ཡི་དམ་ཚིག་དང༌། བྱ་བའི་

ཆ་ཡི་དམ་ཚིག་བསྟན་པའོ། །དང་པོ་ནི། སྦ་བར་བྱ་བའི་དམ་ཚིག་ནི། དཔའ་བོའི་དབང་ཕྱུག་ཧེ་རུ་ཀ་དང་དེས་མཚོན་ནས། ཕག་མོ་ལ་སོགས་པའི་སྐུ་མངོན་གསལ་ཅན་དུ་མི་བྲི་བར་རྣམ་པ་ཀུན་ཏུ་སྦས་ཏེ་བྲི་བར་བྱ་བ་དང༌། བྲིས་པ་ཡང་སྦ་བར་བྱའོ། །དེ་ལྟར་
ཡང་བཤད་རྒྱུད་ལས། གླེགས་བམ་དང་ནི་བྲིས་སྐུ་ཉིད། །གལ་ཏེ་སྐལ་བ་མེད་མཐོང་ན། །སྐྱེ་བ་འདིར་ནི་འགྲུབ་མི་འགྱུར། །འཇིག་རྟེན་ཕ་རོལ་སྤྱོད་ཡུལ་མིན། ཞེས་གསུངས་ཤིང་བཤད་རྒྱུད་རྡོ་རྗེ་ཕྲེང་བར་ཡང་ནན་ཏན་ཆེ་བར་གསུངས་ཏེ་བྲིས་སྐུ་སྣོད་མིན་
ལ་སྟོན་པ་སོགས་ཀྱིས་ཀྱང་དངོས་གྲུབ་འགྲུབ་པ་ཆེས་རིང་དུ་བྱེད་དོ། །དེ་བས་ན་ཤིན་ཏུ་འབྱུང་ཉེ་བ་འདི་བསྲུང་བ་ལ་འབད་པར་བྱའོ། །འགྲེལ་པ་གསུམ་དུ། དཔའ་བོའི་དབང་ཕྱུག་མི་དགོངས། ཞེས་འདོན་ཞིང༌། དམ་ཚིག་ལས་འདའ་བར་བྱེད་པ་
ལ་བཅོམ་ལྡན་འདས་ཀྱིས་མི་གཟིགས་སོ། །ཞེས་འཆད་དོ། །དབང་མ་བསྐུར་བ་དང་དམ་ཚིག་མི་སྲུང་བ་གང་གི་ཐད་དུའང་རྒྱུད་འདི་མི་འདོན་ཞེས་པ་དེའི་ལམ་ཡང་མི་འཆད་པའོ། །རྒྱུད་འདིའི་གཡོན་པའི་ཀུན་སྤྱོད་རྣམས་ནི་ལེགས་པར་སྦས་
པས་བསྟེན་པར་བྱའོ། །བྷ་བས། གཡོན་པའི་ཀུན་སྤྱོད་ལེགས་སྦས་པས། ཞེས་འདོན་ཏེ། སྒྲུབ་པ་པོ་ཞེས་པའི་སྐད་དོད་དེ་གཉིས་ཀ་ལ་འཇུག་པར་གསལ་ཡང༌། འདིར་བྷ་པའི་འགྲེལ་པ་ལྟར་ལེགས་སོ། །གསང་བར་བྱ་བའི་མཚན་ཉིད་མཁའ་
འགྲོ་མའི་སྔགས་ཏེ་གླེང་བམ་བག་མེད་པས་འདོན་པར་བྱེད་ན། དེ་འདྲ་དེ་ལ་ཧེ་རུ་ཀ་ང་ནི་མི་ལྟ་བ་སྟེ་ཐུགས་རྗེས་མི་འཛིན་ནོ། །འོག་ཏུ་འདི་ཡི་བཟློག་ཕྱོགས་ལ། ཧེ་རུ་ཀ་དཔལ་བལྟ་དཀའི་རྒྱུད། །གང་ཞིག་སྲུང་བར་བྱེད་པ་ནི། ཞེས་གསུངས་

པས་སྔགས་མི་གསང་བར་འདོན་པ་རྐྱང་པ་མིན་གྱི། འདིའི་དམ་ཚིག་སྤྱིར་མི་སྲུང་བ་དང་། ཁྱད་པར་དུ་གསང་བར་བྱ་བ་མི་སྲུང་བར་སྣོད་མིན་ལ་གསང་བ་སྟོན་པ་ཀུན་ལ་བྱའོ། །ཐུགས་ཀྱིས་མི་འཛིན་པ་ཙམ་དུ་མ་ཟད། དམ་
ཚིག་སྲུང་བ་དང་བྲལ་བའི་ངན་པའི་བདག་ཉིད་ཅན་དེ་མཁའ་འགྲོ་མ་སྟོང་ཕྲག་དུ་མ་ཡིས་ཟ་བར་བྱེད་དོ། །དམ་ཚིག་འཇོམས་པ་སྟེ་རལ་བར་བྱེད་ཅིང་རྡོ་རྗེ་འཆང་གིས་བཀག་པའི་བྱ་བ་ངན་པ་ལ་སྤྱོད་པ་དེ། བྲམ་ཟེ་སྟེ་སངས་རྒྱས་གསོད་པ་དང་འདྲ་བའི་སྡིག་སོག་
པར་ཐེ་ཚོམ་མེད་དོ། །སྡིག་པ་དང་ལྟུང་བ་ལ་སྤྱོད་པ་ལས་འབྲས་ལ་རྨོངས་པའི་བདག་ཉིད་ཅན་རང་གིས་རང་བསླུས་པར་གྱུར་པ། སྐྱེ་བོ་ངན་པའི་བདག་ཉིད་དེ་གདུག་པའི་མཁའ་འགྲོ་མ་ཡིས་ཟོས་པར་གྱུར་ཀྱང་དེ་ལ་ཧེ་རུ་ཀ་ངས་ནི་སྐྱོབ་པར་མི་བྱེད་དོ། །ཟླ་གསང་
ཐིག་ལེ་ལས་ཀྱང༌། སྔགས་ཀྱི་དངོས་གྲུབ་དོན་འདོད་པས། །དམ་ཚིག་བསྲུང་ལ་བརྩོན་པར་བྱ། །གཞན་དུ་བྱས་ན་སྔགས་མཁན་གྱིས། །སྔགས་ལ་སོགས་པའི་དོན་མི་འགྲུབ། །ལྷ་རྣམས་ཀྱང་ནི་དམ་ཚིག་གི། གསོལ་ཡང་རྗེས་སུ་མི་གནང་སྟེ། །འཇིག་རྟེན་
འདི་རུ་སྡུག་བསྔལ་ཆེ། །འཇིག་རྟེན་ཕ་རོལ་དམྱལ་བ་རྣམས། །དམ་ཚིག་སྤྱོད་པ་འདས་པ་ཡི། །རྨོངས་པའི་བདག་ཉིད་དེས་འཐོབ་བོ། །སློབ་མ་དེ་ཡང་དེ་བཞིན་དུ། །བློ་ཞན་སྡུག་བསྔལ་འཐོབ་འགྱུར་ཏེ། །དེ་ན་སྔགས་ཀྱི་དོན་མི་སྨིན། །ལྷ་རྣམས་ཀྱི་ནི་
མཆོག་ཏུ་བདེ། །དམ་ཚིག་མེད་པའི་སློབ་མ་ལ། །ནམ་ཡང་སྦྱིན་པར་མི་འགྱུར་རོ། ཞེས་གསུངས་ལ། ལྷ་རྣམས་ཀྱང་ནི་ཞེས་སོགས་ཀྱི་དོན་ནི། །ཛྙཱ་ན་བོ་དྷིས། སྤོས་དང་མེ་ཏོག་ལ་སོགས་པ། །ཕུལ་ཡང་བཞེས་པར་མི་འགྱུར་རོ། །ཞེས་དྲངས་པ་ལྟར་

དམ་ཚིག་རྣམས་ལས་འདས་ནས། སངས་རྒྱས་དང་བྱང་ཆུབ་སེམས་དཔའ་རྣམས་ལ་མཆོད་པ་ཕུལ་ཡང་མི་བཞེས་པའོ། །སྔགས་པས་འདི་ལྟར་གསུངས་པ་ཤེས་ནས་དམ་ཚིག་སྲུང་པ་ལ་འབད་པ་ནི་གལ་ཤིན་ཏུ་ཆེའོ། །གསང་བ་པ་སྟེ་གསང་སྔགས་ལ་སྤྱོད་
པའི་ནང་ན་ནི། དམ་ཚིག་མི་སྲུང་བའི་སྒྲུབ་པ་པོ་དེ་ནི་ཕྱུགས་དང་འདྲ་བར་ཤིན་ཏུ་བླུན་པ་ཡིན་ནོ། །བླ་མ་དང་རང་གི་དམ་ཚིག་ལ་འཁུ་བ་སྟེ་གནོད་པ་བྱེད་པ་དེ་ནི། སངས་རྒྱས་ཀྱིས་ཐུགས་རྗེས་འཛིན་པའི་གདུལ་བྱའི་འཇིག་རྟེན་ལས་ལྷུང་བ་སྟེ་དེའི་ནང་ནས་ཕྱིར་
འཐོན་པར་འགྱུར་རོ། །གཉིས་པ་ནི། དཔལ་ཧེ་རུ་ཀའི་རྒྱུད་བལྟ་དཀའ་བ་སྟེ་དེ་ཁོ་ན་ཉིད་མ་རྟོགས་པ་རྣམས་ཀྱིས་མཐོང་ན། འཇིགས་པ་སྐྱེ་བར་བྱེད་པའི་དམ་ཚིག་རྣམས་རྣལ་འབྱོར་པ་གང་ཞིག་ལེགས་པར་སྲུང་ཞིང་སྐྱོང་བར་བྱེད་པ་ལ་ནི། མཁའ་འགྲོ་མ་སྟེ་དཔའ་མོ་
རྣམས་དང་བཅས་པའི་དཔའ་བོ་རྣམས་ཀྱིས་འདི་ནི་དགེ་བའི་གདོང་སྟེ་སྒོའོ་ཞེས་དགོངས་པར་མཛད་དོ། །མུ་ཁཱ་ཞེས་པ་གདོང་དང་སྒོ་གཉིས་ཀ་ལ་འཇུག་པའི་ཕྱི་མ་ལྟར་བྱའོ། །ཧེ་རུ་ཀ་ང་ནི་དམ་ཚིག་སྲུང་བ་དེ་ལ་ཕན་འདོགས་པར་བྱེད་དོ། །བླ་མ་ལ་ནི་གུས་པས་
བསྙེན་བཀུར་བར་བྱེད་པ་དང༌། གསང་བའི་གནས་སྲུང་པར་བྱེད་པའི་སྒྲུབ་པ་པོ་ལ། མཁའ་འགྲོ་མ་རྣམས་རྟག་ཏུ་དགའ་བར་འགྱུར་ཞིང༌། དེ་ལ་དངོས་གྲུབ་ཐམས་ཅད་འབྱུང་བ་སྟེ་སྩོལ་པར་འགྱུར་རོ།             །ལོ་ཆེན་གྱིས། གསང་བ་སྲུང་པའི་སྒྲུབ་པོ་ལ། །མཁའ་
འགྲོ་མ་རྣམས་རྟག་དགའ་བ། ཞེས་བསྒྱུར་རོ། །དངོས་གྲུབ་ནི་སྒྲུབ་པ་པོ་དཔའ་བོ་ཧེ་རུ་ཀ་ཉིད་དུ་འགྱུར་བའོ། །དེ་ནི་ཁམས་གསུམ་དང་ནམ་མཁའ་ལ་རྒྱུ་བའི་བདག་པོ་སྟེ་གཙོ་བོའོ། །སྒྲུབ་པ་པོ་དཔའ་བོ་ཉིད་ཐོབ་པར་འདོད་ནས་ཚུལ་བཞིན་དུ་སྒྲུབ་པ་ནི། ཐམས་ཅད་

དུ་ནི་མཆོད་པར་བྱ་བའི་འོས་སུ་འགྱུར་རོ། །དམ་ཚིག་སྲུང་བ་དེ་ནི་ཐབས་ཤེས་དབྱེར་མེད་པའི་རྣལ་འབྱོར་ལ་རབ་ཏུ་འཇུག་པ་ལ་དགའ་བར་འགྱུར་ཞིང་ཡང་དག་པའི་མན་ངག་བླ་མས་སྤྱིན་པའང་ལེགས་པར་རིག་པར་འགྱུར་རོ། །ཡང་
ན། ཡང་དག་འགྲོ་བ་རིག་པར་འགྱུར། ཞེས་འདོན་པ་ལྟར་ན་ཁམས་གསུམ་ན་འགྲོ་བ་སྟེ་སྤྱོད་པའི་བདེ་བ་ཀུན་ཉམས་སུ་མྱོང་བར་འགྱུར་རོ། །ཞེས་ཀོང་ཀ་ན་པ་སོགས་བཞེད་དོ། །ཧེ་རུ་ཀའི་བརྟུལ་ཞུགས་འཛིན་པ་སྟེ་དེའི་གཞུང་གི་ལུགས་སྐྱོང་བའི་སྒྲུབ་
པ་པོས་ནི་རང་གི་སློབ་དཔོན་དང་དཔའ་བོ་ཧེ་རུ་ཀའི་སྐུ་གཟུགས་མཐོང་བར་གྱུར་ན། འོག་ནས་འབྱུང་བའི་སྔགས་འདི་དག་ཀུན་ཏུ་དགའ་བས་བརྗོད་པར་བྱའོ། །དགའ་ཚུལ་ནི་སློབ་དཔོན་མཐོང་ཞིང་སྐུ་གཟུགས་མཐོང་ཞིང་སྟེ་མཐོང་བ་ཙམ་གྱི་རྐྱེན་གྱིས་ཡིད་
དགའ་བའོ། །སྔགས་གང་འདོན་ན་དཔའ་བོ་ཧེ་རུ་ཀའི་རྩ་བའི་གསང་སྔགས་ཀྱི་ཆ་ཤས་མཆོག་རྐང་པ་བརྒྱད་པ་ལན་བདུན་དུ་ནི་བརྗོད་པར་བྱའོ། །ལོང་ཡོད་ན་དེ་ལྟར་བྱ་མེད་ན་ལན་ཅིག་གིས་ཀྱང་འགྲུབ་ཅེས་མར་དོ་གསུང་ངོ༌། །རབ་སྟེ་མཆོག་གི་སྔགས་
རྐང་བརྒྱད་ལ་མཐར་ཧཱུཾ་དང༌། ལ་སོགས་པས་ཧཱུཾ་གཉིས་པ་དང་ཕཊ་དང༌། མགོར་ཨོཾ་བརྗོད་པས་རབ་ཏུ་ཕྱེ་བ་བརྗོད་ལ། དེ་ནས་འབད་དེ་ཕྱག་བྱས་ན་སངས་རྒྱས་དང་ལ་སོགས་པས་བྱང་སེམས་ཐམས་ཅད་ལ་མཆོད་པར་འགྱུར་རོ། །དེ་ལྟར་བྱས་
པས་རྟག་པ་ཉིད་དུ་དཔའ་བོ་ཆེན་པོ་ཧེ་རུ་ཀ་དང་ལྡན་པར་ཏེ་ལྷན་ཅིག་ཏུ་རོལ་པར་ཐེ་ཚོམ་མེད་དོ། །གཞན་ཡང་སྒྲུབ་པ་པོ་དེའི་ཐུགས་ཀར་ཏེ་སྙིང་ལ་རྡོ་རྗེ་ཕག་མོ། ང་སྟེ་ཧུ་རུ་ཀ་དང་ལྷན་ཅིག་པ་དང༌། དཔའ་བོ་ཉེར་བཞི་དང་རྣལ་འབྱོར་མ་ཉེར་བཞི་དང༌།

 ཕོ་ཉ་མོ་བཅུ་གཉིས་རྣམས་དང་བཅས་པར་གནས་ནས་བྱིན་གྱིན་རློབ་པར་འགྱུར་རོ། །སྒྲུབ་པ་པོ་དེ་དང་སེམས་ཅན་གང་ཞིག་དུས་མཉམ་དུ་ལེགས་པར་ཏེ་བདེ་འགྲོར་སྐྱེས་པར་གྱུར་པའི་སྲོག་ཆགས་སྒྲུབ་པ་པོ་མཐོང་བ་དེས་ཀྱང་བསོད་ནམས་རྒྱ་ཆེན་པོ་སོག་
པ་ཡིན་ནོ། །གཉིས་པ་ནི། དེ་འདྲ་བའི་དམ་ཚིག་རྣམས་དང་ལྡན་པའི་རྣལ་འབྱོར་པ་སྤྱོད་པ་དང་བསྒྲུབ་པ་བྱ་བར་འདོད་པས། དེ་ལྟར་བྱ་བའི་གནས་ནི་ཆུ་བོ་དང་རྒྱ་མཚོ་དང༌། རྫིང་བུའི་འགྲམ་དང༌། རི་བོ་དང་དེ་བཞིན་དུ་ལམ་བཞི་མདོ་དང་ལྟེང་ཀ་དང་མཚེའུ་
དང་ཁྲོན་པའི་འགྲམ་དང༌། ཁང་སྟོང་དང་གྲོང་ཁྱེར་གྱི་ལམ་སྲང་ཐམས་ཅད་དུ་ནི་སྤྱོད་པ་དང་བསྒྲུབ་པ་བྱའོ། །དེ་ལྟར་བྱས་ན་དེ་ལ་མཁའ་འགྲོ་མ་རྣམས་ཀུན་ཏུ་ཞེན་པར་ཏེ་རྗེས་སུ་ཆགས་པར་ལྟ་བ་སྟེ་དེ་ལ་ཐུགས་བརྩེ་བས་ལྟ་བ་ལ་གནས་པར་མཛད་དོ། །
འཇིགས་པ་ཆེན་པོ་སྟེ་འཇིགས་སུ་རུང་བའི་དུར་ཁྲོད་དུ། རྣལ་འབྱོར་མ་མཁའ་ལ་སྤྱོད་པ་དང༌། དེ་བཞིན་དུ་ས་འོག་ན་སྤྱོད་པ་དེ་གཉིས་ཀྱིས་མཚོན་ནས་ས་ལ་སྤྱོད་པའི་རྣལ་འབྱོར་མ་དང༌། རོ་ལངས་ཀྱང་ནི་དུ་མ་ཞིག་འཇིགས་པའི་གཟུགས་དང་སྟོབས་
ཆེན་པོས་གནས་པ་དེ་རྣམས་དང་ལྷན་ཅིག་ཏུ་དཔའ་བོ་ཆེན་པོ་སྟེ་སྒྲུབ་པ་པོ་དང༌། ཅི་བདེ་བར་ཏེ་བག་ཚ་བ་མེད་པར་རོལ་བར་མཛད་དོ། །རིའི་སུལ་དང་ཚང་ཚིང་གི་གནས་གསང་བ་རུ་སྟེ་ཤིན་ཏུ་དབེན་པའི་གནས་སུ་རྣལ་འབྱོར་མ་ཁྱད་པར་ཅན་དང༌། གསང་བ་
སྒྲུབ་པའི་མེ་སྟེ་སྒྲུབ་གྲོགས་དང་ལྷན་ཅིག་ཏུ་སྔར་བཤད་པའི་ཕྱོགས་ཏེ་གནས་ནི་དེ་དང་དེ་དག་ཏུ་སྒྲུབ་པ་པོ་ལྷན་ཅིག་ཏུ་སའི་སྟེང་དུ་རོལ་པར་མཛད་དོ། །སྤྲོས་མེད་ནི་སྤྲོས་བཅས་ཀྱི་སྤྱོད་པ་ལས། བྱ་བའི་སྤྲོས་པ་ཉུང་བས་སྤྲོས་མེད་ཅེས་ཟེར་ལ། དེ་

ལ་དཀྱིལ་འཁོར་གྱི་ལྷ་གྲངས་དང་མཉམ་པའི་རྣལ་འབྱོར་ཕོ་མོ་འདུས་ནས་བྱེད་པ་དང༌། ལས་རྒྱའི་རྣལ་འབྱོར་མ་ལྔའམ་བཞི་དང༌། གཅིག་དང་འདུས་ཏེ་སྤྱོད་པ་བྱེད་པའི་སྤྲོས་མེད་རྒྱས་བསྡུས་འབྲིང་གསུམ་དང༌། ཡེ་ཤེས་ཀྱི་
ཕྱག་རྒྱ་ཞེས་པ་དམ་ཚིག་གི་ཕྱག་རྒྱ་ཉིད་ལ་བརྟེན་ནས་བྷུ་སུ་ཀུའི་སྤྱོད་པ་བྱེད་པ་ཤིན་ཏུ་སྤྲོས་མེད་ཀྱི་སྤྱོད་པར་སྤྱོད་བསྡུས་ལས་བཤད་ཅིང༌།   སྤྱོད་པ་བྱེད་ཚུལ་ལྭ་བའི་ན་བཟའ་ཅན་གྱིས་སྤྱོད་བསྡུས་ལ་ཞལ་འཕངས་པ་ལྟར་བྱའོ། །ལེའུ་འདིར་ནི་
ཕལ་ཆེར་རྣལ་འབྱོར་མ་མཐུ་ལྡན་རྣམས་ལ་བཤད་དོ། །གསུམ་པ་ནི། དཔལ་ཧེ་རུ་ཀ་མངོན་པར་བརྗོད་པ་བསྡུས་པའི་རྒྱུད་ལས། རྣལ་འབྱོར་མ་མཐུ་ལྡན་རྣམས་ལ་བརྟེན་ནས་སྤྱོད་པ་སྒྲུབ་པ་དང༌། གསང་བའི་ལམ་སྒྲུབ་པའི་དཔའ་བོ་སྒྲུབ་པ་པོ་
ཡི་གང་དུ་སྒྲུབ་པའི་གནས་ཀྱི་ཆོ་གའི་ལེའུ་སྟེ་སུམ་ཅུ་རྩ་བརྒྱད་པའོ།།   །།འཁོར་ལོ་སྡོམ་པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་བཤད་པ་སྦས་པའི་དོན་ཀུན་གསལ་བ་ལས། ལེའུ་སུམ་ཅུ་རྩ་བརྒྱད་པའི་བཤད་
པའོ།།  	༈       །།བཅུ་པ་དངོས་གྲུབ་འགྲུབ་པའི་མཚན་མ་བརྟག་པ་ལ་བཞི། བལྟ་བ་དང་ཧ་ཧ་ཞེས་རྒོད་པའི་ལེའུ། རིགས་ལྔ་པོ་དབང་དུ་བྱ་བ་དང་ཕྱག་རྒྱ་ཆེན་པོ་བསྟེན་པའི་ལེའུ། ཡི་གེ་ཉེར་བཞིའི་དཀྱིལ་འཁོར་དགོད་པའི་ལེའུ།
རྒོད་པའི་སྔགས་དང་མཁའ་འགྲོའི་གཟུགས་ཀྱི་རྒྱུའི་ལེའུའོ། །དང་པོ་ལ་གསུམ། བཤད་པར་དམ་བཅའ་བ། དམ་བཅས་པའི་དོན་བཤད་པ། ལེའུ་ཡི་མཚན་བསྟན་པའོ། །དང་པོ་ནི། རྣལ་འབྱོར་མ་དང་སྒྲུབ་པ་པོ་ས་སྟེང་དུ་རོལ་པ་བཤད་པ་དེ་

ནས་བཞད་པ་བརྒྱད་ཀྱི་སྔགས་ཀྱི་མཐོང་བ་རྩོལ་བ་བཤད་པར་བྱའོ། །གཉིས་པ་ལ་གསུམ། རྒོད་པ་ལས་བལྟ་བ་འབྱུང་ཚུལ། མཐོང་བ་ན་འཇིགས་པའི་ཉེས་དམིགས། མཐོང་བ་ན་མི་འཇིགས་པའི་ཕན་ཡོན་བསྟན་པའོ། །དང་པོ་ནི། སྒྲུབ་
པ་པོའི་རྣལ་འབྱོར་པ་ཆེན་པོ་རྣལ་འབྱོར་ལ་བརྟན་པ་ཐོབ་པས། སྤྱོད་པ་བྱེད་པའི་དུས་སུ་དུར་ཁྲོད་ལ་སོགས་པར་ཕྱིན་ནས་ཆོས་ཐམས་ཅད་བརྫུན་པ་སྒྱུ་མ་ལྟ་བུར་བལྟས་ལ། བཞད་པ་བརྒྱད་ཀྱི་སྔགས་ནི་བརྒྱད་པོ་ཡན་ལག་བརྒྱད་ལ་དགོད་ཅིང༌། 
རྒོད་པ་སྟེ་ངག་ཏུ་ཡང་བཟླས་པར་བྱའོ། །དེ་བྱས་པའི་དགོས་པ་ནི། གད་མོ་བརྒྱད་བྱས་པ་དེ་ནས་ཏེ་རྒྱུ་དེ་ལས་སྒྲུབ་པ་པོ་འདི་ལ་མཁའ་འགྲོ་མ་རྣམས་ཀྱིས། རང་གི་གཟུགས་ཡང་དག་པར་མཐོང་བ་རྩོལ་བས་འགྱུར་བ་གདོན་མི་ཟའོ། །བཞད་པ་
བརྒྱད་ནི་འགྲེལ་པ་མང་པོས་ཡབ་ཀྱི་རྩ་སྔགས་ཀྱི་ཆ་ཤས། ཀི་ལི་ཀི་ལི། སི་ལི་སི་ལི། ཧི་ལི་ཧི་ལི། དྷི་ལི་དྷི་ལི་ཚན་པ་བརྒྱད་དང༌། ཡུམ་གྱི་ཧ་ཧ་ཧི་ཧི་ཧུ་ཧུ་ཧུཾ་ཧུཾ་བརྒྱད་ལ་འཆད་ལ། བླ་མ་སྔ་མ་རྣམས་ཧ་ཧ་སོགས་དྲུག་དང༌། 
ཧེ་ཧེ་བརྒྱད་ལ་འཆད་དོ། །གཉིས་པ་ནི། དེ་ལྟར་མཐོང་བའི་ཚེ་མཁའ་འགྲོ་མ་རྣམས་ཀྱིས་འཇིགས་པའི་སྒྲ་ནི་རྣམ་པ་མང་པོ་མི་བཟད་པ་འཇིགས་པར་བྱེད་པ་སྒྲོག་པར་འགྱུར་རོ། །བསྒྲགས་པ་དེ་ལ་དཔའ་བོ་སྟེ་སྒྲུབ་པ་པོ་འཇིགས་པར་གྱུར་ན་
ནི། སྐྲག་ཅིང་སྟེ་བག་མི་འབེབས་པས་ཕྱོགས་ཕྱོགས་སུ་རྣམ་པར་འབྱོར་བར་བྱེད་པས་དངོས་གྲུབ་མི་སྟེར་རོ། །གསུམ་པ་ནི། གལ་ཏེ་དཔའ་བོ་སྟེ་སྒྲུབ་པ་པོ་མཐོང་བ་དེ་ལ་མི་འཇིགས་ན་ནི། དེ་རྣམས་ཀྱིས་ལག་པ་གཡོན་པས་བཟུང་ནས་ནི།

 དེ་དག་གི་རང་གི་གནས་སུ་ཁྱེར་ནས་ནི་མཁའ་འགྲོ་མ་ནི་དེ་དག་དང་རྟག་ཏུ་མངོན་པར་ཏེ་མངོན་སུམ་དུ་རྩེ་བ་དང་རོལ་བར་བྱེད་ཅིང༌། བདེ་བ་ཅན་གྱི་སྟེ་བདེ་བ་ཆེན་པོའི་ཕྱག་རྒྱ་ཆེན་པོའི་དངོས་གྲུབ་འགྲུབ་པའི་གནས་
སུ་འགྲོ་བར་འགྱུར་ལ། ཧེ་རུ་ཀ་དཔལ་ལ་ཤིན་ཏུ་གུས་ཤིང་འདོད་པ་སྟེ་དོན་དུ་གཉེར་བ་ཆེན་པོས་དེ་སྒྲུབ་པའི་མཁའ་ལ་འགྲོ་བ་སྟེ་སྤྱོད་པའི་གནས་སུ་འཁྱེར་བར་བྱེད་དོ། །སྒྲུབ་པ་པོ་ནི་སྔགས་ཏེ་ཡེ་ཤེས་ཀྱི་ལུས་ཅན་དུ་འགྱུར་བས་འཁོར་
བར་འཆི་བ་དང་རྒ་བ་སོགས་མེད་པར་འགྱུར་རོ། །ལེའུ་འདིར་བཞད་པ་བརྒྱད་ཀྱི་སྔགས་ཀྱི་སྒོ་ནས་འཇིགས་མི་འཇིགས་བརྟགས་པས་དངོས་གྲུབ་ཀྱི་མཚན་མ་རྟོག་པ་སྟོན་པ་ཡིན་ནོ། །གསུམ་པ་ནི། དཔལ་ཧེ་རུ་ཀ་མངོན་པར་བརྗོད་པ་
བསྡུས་པའི་རྒྱུད་ལས། མཁའ་འགྲོ་མས་གཟུགས་བསྟན་པ་བལྟ་བ་དང༌། ཧ་ཧ་ཞེས་རྒོད་པ་ཆོ་གའི་ལེའུ་སྟེ་སུམ་ཅུ་རྩ་དགུ་པའོ།།             །།འཁོར་ལོ་སྡོམ་པར་བརྗོད་པ་བདེ་མཆོག་བསྡུས་པའི་
རྒྱུད་ཀྱི་རྒྱ་ཆེར་བཤད་པ་སྦས་པའི་དོན་ཀུན་གསལ་བ་ལས། ལེའུ་སུམ་ཅུ་རྩ་དགུ་པའི་བཤད་པའོ།།         	༈             །།གཉིས་པ་རིགས་ལྔ་པོ་དབང་དུ་བྱ་བ་དང་ཕྱག་རྒྱ་ཆེན་པོ་བསྟན་པའི་ལེའུ་ལ་གསུམ། བཤད་
པར་དམ་བཅའ་བ། དམ་བཅས་བའི་དོན་བཤད་པ། ལེའུ་ཡི་མཚན་བསྟན་པའོ། །དང་པོ་ནི། ལེའུ་བཞི་བཅུ་པ་འཆད་པའི་སྐབས་ལ་བབ་པས་ད་ནི་རབ་ཏུ་བཤད་པར་བྱའོ། །གང་བཤད་པར་བྱ་ན། དཔལ་པོ་ཧེ་རུ་ཀའི་རྣལ་འབྱོར་

དང་དེའི་རྐང་པ་བརྒྱད་པའི་སྔགས་ཀྱི་བཟླས་པ་ཡིས་སྤྱིན་སྲེག་གི་ཆོ་ག་གང་གིས་ས་སྟེང་ན་གནས་པའི་མི་ལ་སོགས་པ་དབང་དུ་འགྱུར་བ་རྣམས། ཧེ་རུ་ཀའི་རྣལ་འབྱོར་གྱི་ཆོ་གར་གནས་པས་འགྲུབ་པར་འགྱུར་བ་བཤད་པར་བྱའོ། །གཉིས་པ་
ལ་གསུམ། ཕྱི་དང་ནང་གི་སྦྱིན་སྲེག །བསྒྲུབ་བྱ་སོ་སོ་ལ་ལྟོས་པའི་གྲངས། དེ་ལྟར་བྱས་པའི་ཕན་ཡོན་ནོ། །དང་པོ་ནི། དངོས་གྲུབ་གསལ་པར་བྱེད་པས་ན་སྒྲོན་མ་སྟེ་ཤ་དང༌། ལོ་ཆེན་དང་མར་དོ་རྐྱང་པའི་འགྱུར་ལ་སྨྱོ་བྱེད་ཅེས་དང༌།
གཉིས་འདུས་དང་མལ་གྱི་འགྱུར་ལ་མྱོས་བྱེད་ཅེས་པ་གཉིས་ཀ་ཡོད་ཀྱང༌། འདིར་ཕྱི་མ་ལྟར་བཤད་ན་མྱོས་བྱེད་ཆང་དང་བཅས་པ་དང༌། ཉ་ཡི་ཤ་དང་ལྡན་པར་བྱས་ཏེ། དཔའ་བོའི་དབང་ཕྱུག་འཁོར་དང་བཅས་པ་གནས་སྐབས་ཐམས་ཅད་དུ་ཉི་
མ་བདུན་གྱིས་སྒྲུབ་པ་པོས་ཐུན་གསུམ་དུ་ཕྱི་ནང་གི་དབང་གི་སྦྱིན་སྲེག་བྱེད་པ་ལ་གཞོལ་བས་དབང་དུ་བྱ་བ་དབང་དུ་བྱེད་པའི་དངོས་གྲུབ་རྒྱ་ཆེན་པོ་གསོལ་བ་སྟེ་སྩོལ་བར་འགྱུར་རོ། །མཚན་མོ་ནི། རྣལ་འབྱོར་མ་ནི་མཚན་མོར་བརྗོད། །
ཅེས་པའི་ཚུལ་གྱིས་རྣལ་འབྱོར་མ་དང་སྙོམས་པར་ཞུགས་ནས་སྦྱིན་སྲེག་བྱེད་པས་ནི། ཕྱི་ནང་གཉིས་ཀའི་སྦྱིན་སྲེག་ཏུ་འགྱུར་ལ། བཟའ་བཏུང་ལ་ལོངས་སྤྱད་པའི་ནང་གི་སྦྱིན་སྲེག་ཀྱང་བྱའོ། །གཉིས་པ་ནི། སྦྱིན་སྲེག་བརྒྱ་དང་རྩ་
བརྒྱད་ལྡན་པ་སྟེ་བཅས་པ་ཉིད་ཀྱིས་ཐུན་གསུམ་དུ་ནི་དབང་གི་སྦྱིན་སྲེག་སྒྲུབ་པར་བྱེད་ན། རྒྱལ་པོ་དཔུང་དང་བཅས་པར་ནི་ཉི་མ་བདུན་གྱིས་ནི་རང་གི་དབང་དུ་འགྱུར་རོ། །བརྒྱ་རྩ་བརྒྱད་ཀྱི་ཕྱེད་ལྔ་བཅུ་རྩ་བཞིས་དཔའ་བོ་ཆེན་པོ་སྟེ་གྲོང་དཔོན་

དང༌། ལྔ་བཅུ་རྩ་བཞི་པོ་དེ་ཡི་ཕྱེད་ཉེར་བདུན་གྱིས་བློན་པོ་དང༌། སུམ་ཅུ་རྩ་གཉིས་སུ་བསྲེག་པའི་སྦྱིན་སྲེག་བྱ་བའི་རིམ་པས་རྒྱལ་ཕྲན་ཏེ་ཡུལ་དཔོན་སོགས་དབང་དུ་འགྱུར་རོ། །བྲམ་ཟེ་ཉིད་ལ་ནི་སྦྱིན་སྲེག་
ཉི་ཤུས་ཐུན་མཚམས་གསུམ་དུ་ཉི་མ་བདུན་གྱི་བར་དུ་སྦྱིན་སྲེག་བྱའོ། །དེ་བཞིན་དུ་རྒྱལ་རིགས་དག་ལ་སྦྱིན་སྲེག་བདུན། རྗེའུ་རིགས་ལ་སྦྱིན་སྲེག་ལྔ༌། དམངས་རིགས་ལ་ནི་སྦྱིན་སྲེག་གསུམ། ཐ་མ་གདོལ་པ་ལ་སོགས་པ་ལ་ནི་
སྦྱིན་སྲེག་གཅིག་བྱའོ། །དེ་ལྟར་དཔའ་བོས་རིགས་ཀྱི་རིམ་གྱིས་དུས་ཟླ་བ་གཅིག་ནི་ཞེས་པ་སྔར་ལས་ཚོགས་རྣམས་ཉི་མ་བདུན་གྱིས་འགྲུབ་པར་བཤད་པ་དང་མི་མཐུན་པས། རྒྱ་དཔེ་དང་འགྲེལ་པར། སྟན་གཅིག་ལ་ནི་མཉམ་
བརྟེན་ནས། །ཞེས་འབྱུང་བ་ལྟར་ཏེ་སྟན་དེ་གདན་གཅིག་ལ་ཡབ་ཡུམ་གཉིས་ཀ་མཉམ་པར་བརྟེན་ནས་སྔགས་ཀྱི་ནུས་པ་སྒྲུབ་པ་པོས་བྲམ་ཟེ་ལ་སོགས་པའི་འགྲོ་བ་རིགས་ལྔ་པོ་ཐམས་ཅད་དགུག་པར་བྱའོ། །གསུམ་པ་ནི། དཔའ་
བོ་སྟེ་སྒྲུབ་པ་པོས་ཆོ་ག་སྔ་མ་སྟེ་ལྷའི་རྣལ་འབྱོར་དང་སྦྱིན་སྲེག་གི་ཆོ་ག་སྔོན་དུ་འགྲོ་བས། གཟུགས་སྒྲ་སོགས་ཀྱི་འདོད་ཡོན་ལ་བརྟེན་པའམ། རང་གང་དབང་དུ་བྱེད་འདོད་པའི་བསྒྲུབ་བྱ་དབང་དུ་བྱེད་པའི་ཐབས་བསྟེན་ན་དབང་དུ་བྱ་
བ་ཐོབ་པར་འགྱུར་རོ། །ས་སྟེང་དུ་འདོད་པའི་དབང་ཕྱུག་སྟེ་དབང་ཕྱུག་ཆེན་པོ་བཞིན་དུ་བསོད་ནམས་ཀྱི་དཔལ་དང་ལྡན་ཞིང༌། གཟུགས་ལ་སོགས་པའི་སྐལ་བ་བཟང་པོར་སྐྱེ་བར་འགྱུར་ལ། སྒྲུབ་པ་པོ་ནི་མཁའ་འགྲོ་མ་རྣམས་

ཀྱི་ཡིད་དུ་འོང་བར་འགྱུར་བར་ཐེ་ཚོམ་མེད་དོ། །ལེའུ་འདིར་རྫོགས་རིམ་བརྟན་པོར་སོང་བ་ན་དབང་དུ་བྱ་བ་ལ་སོགས་པའི་ལས་རྣམས། ཞག་བདུན་ཚུན་ཆད་ཀྱིས་འགྲུབ་མི་འགྲུབ་བརྟགས་པས། འགྲུབ་པར་སྣང་ན་ཕྱག་རྒྱ་ཆེན་པོའི་
དངོས་གྲུབ་མྱུར་དུ་འགྲུབ་པའི་མཚན་མ་རྟོག་པ་སྟོན་ནོ། །གོང་མ་རྣམས་བསྐྱེད་རིམ་བརྟན་པ་ན་ཡང་དེ་ལྟར་རྟོགས་པར་བཞེད་དོ། །གསུམ་པ་ནི། དཔའ་ཧེ་རུ་ཀ་མངོན་པར་བརྗོད་པ་བསྡུས་པའི་རྒྱུད་ལས། རྒྱལ་རིགས་ལ་སོགས་
པའི་རིགས་ལྔ་དང་ཕྱག་རྒྱ་རིགས་ལྔ་པོ་དབང་དུ་བྱ་བ་དང༌། དེ་ལ་བརྟེན་ནས་ཕྱག་རྒྱ་ཆེན་པོ་བསྟེན་པའི་ལེའུ་སྟེ། བཞི་བཅུ་པའོ།།                     །།འཁོར་ལོ་སྡོམ་པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་
བཤད་པ་སྦས་པའི་དོན་ཀུན་གསལ་བ་ལས། ལེའུ་བཞི་བཅུ་པའི་བཤད་པའོ།།            	༈               །།གསུམ་པ་ཡི་གེ་ཉེར་བཞིའི་དཀྱིལ་འཁོར་དགོད་པའི་ལེའུ་ལ་གསུམ། བཤད་པར་དམ་བཅའ་བ། དམ་
བཅས་པའི་དོན་བཤད་པ། ལེའུ་ཡི་མཚན་བསྟན་པའོ། །དང་པོ་ནི། ལེའུ་བཞི་བཅུ་པ་བཤད་པ་དེ་ནས་ལས་རྣམས་ཀྱི་རབ་མཆོག་རྫོགས་རིམ་ལ་གནས་པའི་དངོས་གྲུབ་ཐམས་ཅད་འགྲུབ་པར་སྟོན་པ་སྔགས་ཀྱི་རྣལ་འབྱོར་གང་
གིས་ཤེས་ནས་སྒྲུབ་པ་པོས་བསྒྲུབས་པས་འགྲུབ་པ་བཤད་པར་བྱའོ། །འདི་བསྐྱེད་རིམ་པས་ཀྱང་སྒྲུབ་མོད་ཀྱང༌། འདིར་རྫོགས་རིམ་པས་མཆོག་གི་དངོས་གྲུབ་འགྲུབ་པའི་མཚན་མ་རྟོག་པ་ཡིན་པས། འགྲེལ་པ་གསུམ་

ལས་རྫོགས་རིམ་པ་ལ་སྦྱར་རོ། །གང་གིས་ཏེ་དེས་སྔགས་ཀྱི་སྒྲུབ་པ་རྙེད་དཀའ་ཞིང་གསང་བར་གྱུར་པ་བཤད་པའི་རྒྱུད་ཕྱི་མ་དང༌། བླ་མའི་ཁ་ལས་ཤེས་པར་བྱ་བ་ཞེས་གསུང་ངོ༌། །གཉིས་པ་ལ་གཉིས། 
བསྒྲུབ་པར་བྱ་བའི་ལས་ཀྱི་དབྱེ་བ། དེ་འགྲུབ་པའི་རྒྱུ་བསྟན་པའོ། །དང་པོ་ནི། བསྒྲུབ་པར་བྱ་བའི་ལས་ལ་ནི་ལས་ཆེན་བཅུ་གཉིས་ཏེ། དབང་དུ་བྱ་བ་དང་དགུག་པ་གཉིས་གཅིག་ཏུ་བྱས་པ་དང༌། མཛའ་བ་དབྱེ་བར་བྱ་བ་དང༌། བསད་
པ་དང་བསྐྲད་པ་གཉིས་གཉིས་སུ་བྱས་པ་དང༌། ལ་སོགས་པས་ཞི་རྒྱས་གཉིས་བསྡུས་ཏེ་དེ་གཉིས་སོ་སོར་བྱའོ། །སེམས་རྨུགས་པར་བྱེད་པ་དང༌། རེངས་པར་བྱ་བ་དང༌། དྲན་པ་ཉམས་པར་བྱེད་པ་རྨོངས་པར་བྱེད་པ་གསུམ་དང༌། 
ཕུར་བུས་གདབ་པ་དང༌། ཚིག་གི་སྦྱོར་བ་ཁྱད་པར་ཅན་བྱེད་པ་འཕྲོག་པ་དང་ངག་ལྐུགས་པར་འགྱུར་བ་དང་རྣ་བ་འོན་པ་དང་དེ་བཞིན་དུ་མིག་ལོང་བ་སྟེ་བཞི་ནི་དབང་པོ་རེངས་པར་བྱེད་པ་ཞེས་གཅིག་ཏུ་བྱའོ། །མ་ནིང་ཉིད་དུ་བྱ་བ་དང་གཟུགས་
ནི་སྣ་ཚོགས་པར་ཡོངས་སུ་འགྱུར་བ་སྟེ་བཅུ་གཉིས་སུ་བྱེད་པ་ནི་བླ་མ་གོང་མའི་ལུགས་སོ། །སྐལ་ལྡན་ལ་སོགས་པའི་ལུགས་ཀྱིས་དབང་དགུག་གཉིས་གཅིག །བསད་བསྐྲད་གཉིས་གཅིག །ཚིག་འཕྲོག་ལྐུགས་པར་འགྱུར་བ་གཅིག་
ཏུ་བྱས་ནས་བཅུ་གཉིས་སུ་བྱེད་པར་མངོན་ནོ། །སྐབས་འདིར་ཞལ་བཞི་པ་ལ་སོགས་པའི་སྔགས་ཀྱིས་འཁྲུལ་འཁོར་ལ་བརྟེན་ནས་ལས་སྒྲུབ་པ་བཤད་དེ། ཚིག་མངས་སུ་དོགས་ནས་མ་བྲིས་སོ། །གཉིས་པ་ལ་གཉིས། མདོར་བསྟན་པ་

དང༌། རྒྱས་པར་བསྟན་པའོ། ། དང་པོ་ནི། ལས་ཆེན་བཅུ་གཉིས་པོ་འདི་དག་ནི་རྟག་ཏུ་སྒྲུབ་པ་པོ་ཡིས་བསྒྲུབས་ན་ནི། འདོད་པའི་དངོས་གྲུབ་སྒྲུབ་པ་པོ་ལ་ནི་དྲན་པ་ཙམ་གྱིས་འགྲུབ་པར་འགྱུར་བར་ཐེ་ཚོམ་མེད་དོ། །འདི་ནི་གང་ཟག་རབ་ལ་དགོངས་ཏེ།
འཁྲུལ་འཁོར་གྱིས་སྒྲུབ་པ་ནི་འབྲིང་པོ་དང༌། དམན་པའི་དབང་དུ་བྱས་པའོ། །གཉིས་པ་ལ་གསུམ། མཁའ་འགྲོ་མས་གནས་ཀུན་ཏུ་ཁྱབ་པར་བསྟན། གནས་ཀྱི་གཙོ་བོ་ངོས་གཟུང་བ། བསྒོམས་ཤིང་མཆོད་པས་བསྲུབ་པར་བསྟན་པའོ། །
དང་པོ་ནི། དྲན་པ་ཙམ་གྱིས་དངོས་གྲུབ་འཐོབ་པའི་ཆོ་ག་དེ་དག་གང་ཞེ་ན། ཡུལ་ཐམས་ཅད་ཀྱི་བླ་མ་སྟེ་གོང་མ་ནི། འཛམ་བུ་གླིང་གི་ཡུལ་གྱི་གནས་དང༌། ལ་སོགས་པས་ཉེ་བའི་གནས་ནས་ཉེ་བའི་དུར་ཁྲོད་ཀྱི་བར་བསྡུ་སྟེ། ཡུལ་ཉེར་
བཞིའི་མཁའ་འགྲོ་མས་ནི། ཡུལ་ཐམས་ཅད་ཁྱབ་པར་གནས་སོ། །མཁའ་འགྲོ་མ་དེ་དག་ཀྱང་གང་ཞེ་ན། པུལླི་ར་མ་ལ་ཡ་ལ་སོགས་པའི་ཡུལ་དང་ཡུལ་དུ་མངོན་པར་སྐྱེ་བ། བདེ་བ་ཆེན་པོའི་ཡེ་ཤེས་དང་ལྡན་པའི་རང་རང་གི་
དཔག་ཏུ་མེད་པའི་སྐྱེ་གནས་ཏེ། དོན་དམ་པའི་བྱང་ཆུབ་སེམས་ཀྱི་རྒྱ་མཚོའོ། །དེས་བསྐྱེད་པ་ཅི་ཞིག་ཅེ་ན། རྡོ་རྗེ་སྟེ་གཉིས་སུ་མེད་པའི་ཡེ་ཤེས་ཀྱི་རང་བཞིན་གྱི་དཀྱིལ་འཁོར་གྱི་གཙོ་མོ་རྣམས་བསྡུས་པར། རབ་གཏུམ་
མ་ལ་སོགས་པ་དེ་རྣམས་ནི། རྡོ་རྗེའི་ལུས་ཀྱི་ཁམས་ཉེར་བཞིའི་ངོ་བོར་བསྟན་པའི་མཁའ་འགྲོ་མ་ཉེར་བཞི་རུ་བཤད་དོ། །བསྡུ་ན་དྲན་པ་ཙམ་གྱིས་ལས་ཀྱི་དངོས་གྲུབ་སྟེར་བའི་མཁའ་འགྲོ་མ་ནི། རབ་གཏུམ་མ་ལ་སོགས་པ་

ཡིན་ནོ། །དེ་དྲན་པ་ཙམ་གྱིས་ཞི་ལ་སོགས་ཀྱི་དངོས་གྲུབ་སྟེར་ན་ནི། མཆོག་གི་དངོས་གྲུབ་མྱུར་དུ་འགྲུབ་པའི་མཚན་མར་ཤེས་པར་བྱའོ། །གཉིས་པ་ལ་གསུམ། ཡུལ་ཉེར་བཞི་བསྟན་པ་དང༌། དེ་རྣམས་ཀྱི་རྣལ་
འབྱོར་མའི་བྱིན་རླབས་འཇུག་ཚུལ། དེ་རྣམས་རྣལ་འབྱོར་མ་གང་གིས་བསྡུས་པའོ། །དང་པོ་ནི། ལེའུ་བཞི་པར་རྣལ་འབྱོར་མ་ཉེར་བཞི་མས་རིམ་ནས་བཟློག་སྟེ་བསྟན་པ་བཞིན་དུ། འདིར་དེ་དག་གི་གནས་ཉེར་བཞི་ཡང་བཟློག་སྟེ་
སྟོན་པ་ནི། ཀུ་ལུ་ཏ་དང་མ་རུ་ཞེས་པ་མྱ་ངན་གྱི་ཡུལ་དང༌། སིན་དྷུའི་ཡུལ་དང་ན་ག་ར་དང༌། སུ་ཝརྞ་དྷི་པ་དང༌།  སོ་རཥྚ་དང་། གྲྀ་ཧ་དེ་བ་ཏ་དང༌། པྲེ་ཏ་པུ་རི་དང༌། ཧི་མ་ལ་ཡ་དང༌། ཀཉྩི་དང༌། ལཾ་པ་ཀའི་ཡུལ་དང༌། ཀ་ལིང་ག་དང༌། ཀོ་ས་
ལ་དང༌། ཏྲི་ཤ་ཀུ་ནེ་དང༌། ཨོ་ཏྲེ་དང༌། ཀ་མ་རཱུ་པ་དང༌། མཱ་ལ་ཝ་དང༌། དེ་བི་ཀོ་ཊི་དང༌། ར་མེ་ཤྭ་རི་དང༌། གོ་ད་བ་རི་དང༌། ཨརྦུ་ཏ་དང༌། ཨུ་རྒྱན་དང༌། ཛཱ་ལནྡྷ་ར་དང༌། པུ་ལླི་ར་མ་ལ་ཡ་སྟེ་སྐུའི་འཁོར་ལོ་ནས་བརྩམས་ནས། ཐུགས་
ཀྱི་འཁོར་ལོའི་མཐར་ཐུག་པའོ། །སོགས་ཀྱི་གྲོང་མཐའ་དང་ཉེ་བའི་གྲོང་མཐའ་ལ་སོགས་པའི་མཐར་ཐུག་པ་བསྡུས་ཏེ་གནས་སུམ་ཅུ་རྩ་གཉིས་སོ། །གཙོ་མོ་ཉེར་བཞི་གནས་པའི་ཡུལ་ནི་འདི་དག་སྟེ། དཔའ་བོ་ཉེར་བཞིའི་གནས་
ཀྱང་དེ་རྣམས་སོ། །གཉིས་པ་ནི། ཡུལ་ཉེར་བཞི་པོ་འདི་དག་གི་བུ་མོ་གང་ཐོད་པའི་དུམ་བུ་ལ་སོགས་པའི་དཔའ་བོ་དང་གཉིས་སུ་མེད་པ་སྟེ་སྙོམས་པར་འཇུག་པའི་རྣལ་འབྱོར་མ་དེ་ཀུན་ནི་རང་གི་འདོད་པ་ཙམ་གྱིས་གཟུགས་མི་འདྲ་བ་དུ་

མ་སྤྲུལ་པ་ཅན་ནོ། །རྣལ་འབྱོར་མ་ཉེར་བཞི་པོ་དེ་རྣམས་ཅིའི་ཕྱིར་དཀྱིལ་འཁོར་དུ་དགོད་པར་བྱ་སྙམ་ན། ཉེར་བཞི་པོ་འདི་རྣམས་ཕྱི་དང་ལུས་ཀྱི་དཀྱིལ་འཁོར་ལ་བཀོད་ནས་བསྒོམས་པས། ཡིད་ཀྱི་ཤུགས་ཀྱིས་ཏེ་ཡིད་ཀྱི་ཤུགས་ལྟར་ཤིན་ཏུ་
མགྱོགས་པར་སོང་ནས་སྒྲུབ་པ་པོ་ལ་བྱིན་གྱིས་རློབ་པ་ལ་འཇུག་པ་ཡིན་ནོ། །འདི་རྣམས་བསྒོམས་པས་ཡུལ་ཁྱད་པར་ཅན་དེ་རྣམས་ན་གནས་པའི་དཔའ་མོ་དང་མྱུར་དུ་འཕྲད་ལ། དེ་ལ་བརྟེན་ནས་ལམ་ཚེགས་མེད་པར་ཆེས་ཤིན་ཏུ་མྱུར་བར་
འགྱུར་རོ། །གསུམ་པ་ནི། རྣལ་འབྱོར་མ་དྲུག་ཅེས་པ་ནས་གཙོ་མོ་ཡིན་ཞེས་པའི་བར་ལ་ནཱ་རོ་པའི་མན་ངག་གིས་ལོ་ཙྪ་བ་གཉིས་ཀྱིས་འཆད་ཚུལ་ནི། རྣལ་འབྱོར་མ་དྲུག་ནི་ལཱ་མ་དང་གཟུགས་ཅན་མ་དང་བྱིས་བཅས་མ་དང་ཡོངས་གྱུར་མ་དང་
ཨེ་ཧི་ཀ་དང་མི་ལྡོག་མ་སྟེ། དེ་དྲུག་གིས་ཡུལ་ཉེར་བཞི་ན་གནས་པའི་རྣལ་འབྱོར་མ་རྣམས་བསྡུས་སོ། །ཇི་ལྟར་བསྡུས་ཤེ་ན། ཀུ་ལུ་ཏ་ནི་སྐུ་འཁོར་གྱི་བྱང་ཤར་ན་གནས་པའི་བརྩོན་འགྲུས་ཆེན་མོའོ། །མ་རུའི་ཡུལ་ན་མ་མོ་རྣམས་ཞེས་པ་དེ་
རྣམས་ཀྱི་གཙོ་མོ་ནུབ་བྱང་གི་འཁོར་ལོ་སྒྱུར་མའོ། །སིན་དྷུའི་ཡུལ་ན་གནས་པ་ལྷོ་ནུབ་ཀྱི་སྟོབས་ཆེན་མའོ། །རིགས་ཀྱི་གཙོ་མོ་ན་ག་རར་ཞེས་པ་དེ་ན་གནས་པ་ཤར་ལྷོའི་ཤིན་ཏུ་དཔའ་མོ་སྟེ། སྐུ་འཁོར་གྱི་མཚམས་མ་བཞི་པོ་དེ་རྣམས་ལཱ་མའི་
བདག་ཉིད་ཀྱིས་བསྡུས་སོ། །ལཾ་པ་ཀ་སུ་ཝརྞ་དྷི་པ་ན་གནས་པ་ལྷོའི་འཁོར་ལོའི་གོ་ཆ་མ་དང༌། སཽ་རཥྚར་རིགས་ཀྱི་ལྷ་མོ་རྣམས་ཡིན་ནོ་ཞེས་པ་དེ་རྣམས་ཀྱི་གཙོ་མོ་ནུབ་ཀྱི་ཆང་འཚོང་མ་དང༌། ཀཏྱ་ཆེ་གྲི་ཧ་དེ་བ་ཏར་གནས་པ་བྱང་གི་དུམ་སྐྱེས་

མ་དང༌། པྲེ་ཏ་པུ་རི་ན་གནས་པ་ཤར་གྱི་འཁོར་ལོའི་ཤུགས་ཅན་མའོ། །མཁའ་འགྲོ་གཟུགས་ཅན་མ་རུ་བཅས་ཞེས་པ་སྐུ་འཁོར་གྱི་ཕྱོགས་བཞི་པོ་ན་གནས་པ་དེ་རྣམས་ནི་གཟུགས་ཅན་མའི་བདག་ཉིད་ཀྱིས་བསྡུས་སོ། །
ཧི་མ་ལ་ཡའི་རིར་གནས་པ། གསུང་འཁོར་གྱི་བྱང་ཤར་གྱི་མཁའ་འགྲོ་གདོང་མ་དང༌། ཀཉྩི་ན་གནས་པ་ནུབ་བྱང་གི་རྟ་སྣ་མ་དང༌། པཉྩ་ལ་ལཾ་པ་ཀ་ན་གནས་པ་ལྷོ་ནུབ་ཀྱི་ཤིན་ཏུ་བཟང་མོ་དང༌། ཀ་ལིང་ག་ན་གནས་པའི་བརྟུལ་ཞུགས་འཛིན་པ་
ཁྱིམ་ལྷ་མོ་ཞེས་པ་ཤར་ལྷོའི་སྔོ་བསངས་ལྷ་མོ་སྟེ། གསུང་འཁོར་གྱི་མཚམས་མ་དེ་རྣམས་བྱིས་བཅས་མོས་བསྡུས་སོ། །མལ་གྱིས་ནི་ཡོངས་གྱུར་མས་བསྡུས་པར་འཆད་དོ། །ཀོ་ས་ལར་གནས་པའི་ཤ་ཟན་མ་ལྷོའི་ཆ་འཐུང་མ་དང༌།
ཡི་དྭགས་གྲོང་ཨོ་ཌེ་ན་གནས་པའི་རྡོ་རྗེ་མཁའ་འགྲོ་ནི་བྱང་གི་འཇིགས་བྱེད་ཆེན་མོ་དང༌། སྤོམ་དབང་ཕྱུག་ཀ་མ་རཱུ་པ་ན་གནས་པ་ཤར་གྱི་ས་བསྲུངས་མ་དང༌། ཏྲི་ཤ་ཀུ་ནེར་གནས་པ་ནུབ་ཀྱི་རླུང་ཤུགས་མ་སྟེ། གསུང་འཁོར་གྱི་ཕྱོགས་ན་གནས་
པ་བཞི་པོ་ནི་ཁཎྜ་རོ་ཧི་ཡོངས་གྱུར་མས་བསྡུས་སོ། །མལ་ནི་བྱིས་བཅས་མོས་བསྡུས་པར་འཆད་དོ། །པུལླི་ར་མ་ལ་ཡར་གནས་པ་ཐུགས་འཁོར་གྱི་ཤར་གྱི་རབ་གཏུམ་མ་དང༌། དེ་བཞིན་ཞེས་པ་ཨུ་རྒྱན་ན་གནས་པ་ནུབ་ཀྱི་འོད་ལྡན་མ་དང༌།
ཨརྦུ་ཏ་ན་གནས་པ་ལྷོའི་སྣ་ཅན་མ་དང༌། གསེར་རི་ཛཱ་ལནྡྷ་རར་གནས་པ་བྱང་གི་གཏུམ་མིག་མ་སྟེ། ཐུགས་འཁོར་གི་ཕྱོགས་མ་བཞི་པོ་དེ་རྣམས་ནི་སྨེ་ཤ་ཅན་རིགས་སྐྱེས་ཞེས་པ་ཨེ་ཧི་ཀས་བསྡུས་སོ། །བུད་མེད་སྟོང་ཕྲག་ཉེ་ཤུ་གཅིག་ནི་ཡུལ་

དེ་རྣམས་ཀྱི་རྣལ་འབྱོར་མ་རེ་རེ་ལ་ཡང་འཁོར་དེ་སྙེད་ཡོད་ཅེས་པའོ། །ལྷག་མ་གཞན་དག་ནི་མཱ་ལ་ཝ་ན་གནས་པ་བྱང་ཤར་གྱི་ཤིང་གྲིབ་མ་དང༌། དེ་བི་ཀོ་ཊི་ན་གནས་པ་ནུབ་བྱང་གི་བྱང་གི་ལང་ཀའི་དབང་ཕྱུག་མ་དང༌། ར་མེ་ཤྭ་རིར་གནས་པ་ལྷོ་ནུབ་ཀྱི་མིའི་ཐུང་མ་དང༌།
གོ་ད་བ་རིར་གནས་པ་ཤར་ལྷོའི་དཔའ་བློ་མ་སྟེ། ཐུགས་འཁོར་གྱི་མཚམས་མ་བཞི་པོ་དེ་རྣམས་ནི་མི་ལྡོག་མའི་རིགས་ཡིན་ནོ། །བསྲུབ་པ་ཆེ་ནི་རྡོ་རྗེ་ཕག་མོའོ། །དེའི་ནི་ཤྲཱི་ཧེ་རུ་ཀའོ། །གཙོ་མོ་ཡིན་ན་ནི་ཕག་མོ་སྟེ། དེའི་ཁོངས་སུ་གཏོགས་པ་ནི་མཁའ་
འགྲོ་མ་སོགས་བཞི་དང་ཁྭ་གདོང་མ་སོགས་བརྒྱད་དོ། །དེ་ལྟར་ན་རྣལ་འབྱོར་མ་སོ་དྲུག་པོ་ཐམས་ཅད་ཀྱང་ཕག་མོས་བསྡུས་ལ། དེ་ཉིད་ཀྱང་བཅོམ་ལྡན་འདས་ལས་ཐ་དད་པ་མ་ཡིན་ནོ། །མཁའ་འགྲོ་ཞེས་སོགས་ནི་མཁའ་སྤྱོད་མ་དང་ས་སྤྱོད་མ་དང་ས་
འོག་སྤྱོད་མ་ཡིན་པས་འདི་རྣམས་ཀྱིས། མཐོ་རིས་དང་ས་སྟེང་དང་ས་འོག་གི་འཇིག་རྟེན་གསུམ་པོ་ཀུན་ལ་ཁྱབ་པར་བཞུགས་སོ་ཞེས་འཆད་དོ། །སྐལ་ལྡན་གྱིས་མཁས་པ་གཞན་གྱི་བཞེད་པ་བཀོད་པ་ལ་གཉིས་ལས། ཀོང་ཀ་ན་པའི་བཞེད་པ་ནི། རྣལ་
འབྱོར་མ་དྲུག་ནི་ཡུམ་གྱི་གོ་ཆའི་དཔའ་མོ་དྲུག་གོ། མ་རུའི་ཡུལ་ན་གནས་པའི་མ་མོ་ནི་སྒོ་མཚམས་མ་བརྒྱད་དེ་ཐམས་ཅད་ཀྱང་གདུག་པ་རྨོངས་པར་བྱེད་པའོ། །སིན་དྷཱུའི་ཡུལ་གྱི་ལཱ་མ་ནི་དེའི་རིགས་སུ་གཏོགས་པའི་རྣལ་འབྱོར་མ་དྲག་མོ་རྣམས་སོ། །
རིགས་ཀྱི་གཙོ་མོ་ནི་མཁའ་འགྲོ་མའོ། །གཟུགས་ཅན་མ་ནི་ཙུམྦི་ཀ་སོགས་ལས་ཐ་དད་པའི་གཟུགས་ཅན་མའོ། །པཉྩ་ལ་ནི་ལྔ་ལེན་གྱི་ཡུལ་ཏེ་གནས་དང་ཉེ་བའི་གནས་ལས་གཞན་པའི་གྲུབ་པའི་གནས་ཀྱི་ཁྱད་པར་རོ། །དེ་དག་ལ་སོགས་

པ་ནི་ཉེ་བར་མཚོན་པ་ཙམ་དུ་ཟད་དེ། རྒྱ་ཆེར་ནི་གྲུབ་པའི་རྣལ་འབྱོར་མ་སྟོང་ཕྲག་ཉི་ཤུ་རྩ་གཅིག་ཡོད་དོ། །ཞེས་བཞེད་དེ་རེ་རེ་ཙམ་མ་གཏོགས་པ་ལང་ཀ་དང་དཔའ་བོ་ཡང་དེ་དང་འདྲའོ། །ལོ་ཆེན་གྱིས། ཀ་ཏྱ་ཆེ་ལ། ཡི་དྭགས་ཡུལ་དུ་
ནག་མོ་ཆེ། ཞེས་དང༌། ཡི་དྭགས་གྲོང་དུ་ཞེས་པ་ལ་ཡི་དྭགས་གྲོང་དུ་ཤ་ཆེན་ཟ། ཞེས་བསྒྱུར་རོ། །དཔལ་ཨུ་རྒྱན་པའི་ཞལ་སྔ་ནས་ཀྱི་བཞེད་པ་བཀོད་པ་ནི་མངས་པས་འཇིགས་ནས་མ་བྲིས་སོ། །དཀྱིལ་འཁོར་གྱི་གཙོ་མོ་ནི་འཁོར་ལོ་གསུམ་ན་བཞུགས་
པའི་མཁའ་འགྲོ་མ་ཉེར་བཞི་དང༌། ཉེར་བཞི་པོ་འདིས་རྒྱུ་བ་དང་མི་རྒྱུ་བའི་འཇིག་རྟེན་གསུམ་གྱི་སྣོད་དང༌། འགྲོ་བ་ཀུན་ལ་འདི་ཡིས་ཁྱབ་པ་སྟེ་དེ་ཐམས་ཅད་དུ་རྒྱུ་བའོ། །གསུམ་པ་ནི། མཁའ་འགྲོ་མ་ཡི་འདའ་བར་མི་བྱ་བའི་དམ་ཚིག་འདི་ནི་ཏིང་ངེ་འཛིན་
གྱི་སྤྲུལ་པའི་ཕྱི་དང་ནང་ལུས་ལ་མཁའ་འགྲོ་མ་རྣམས་སྒོམ་པ་ཉིད་ཡིན་ཏེ། རིམ་པ་གཉིས་ཀྱི་བསམ་གཏན་དང་སོགས་ཀྱིས་བཟླས་པ་ལ་སོགས་པས་ཞི་སོགས་ཀྱི་ལས་གང་ཅི་ཡང་རུང་བ་རྣམས། ས་སྟེང་ན་ནི་རྫོགས་པ་སྟེ་འགྲུབ་པར་འགྱུར་བའོ། །
སྔགས་པས་རྟག་ཏུ་ཏིང་ངེ་འཛིན་ལ་མཉམ་པར་བཞག་པས་མཚན་མོ་ནམ་མཁའི་གོས་ཅན་ཏེ་གཅེར་བུར་བྱས་ལ་གསང་སྤྱོད་བྱ་ཞིང༌། རྟེན་གྱི་གང་ཟག་སྐྱེས་པའམ་གལ་ཏེ་གཡོན་པ་རུ་སྟེ་བུད་མེད་ཀྱང་རུང་རྣལ་འབྱོར་མ་ཀུན་དང༌། དཔའ་བོ་
རྣམས་མཉེས་པའི་ཐབས་ཕྱག་རྒྱ་གར་གྱི་མཆོད་པ་ཡིས། རང་བྱུང་ལྷན་ཅིག་སྐྱེས་མ་རྟག་ཏུ་མཆོད་ན་ནི་དངོས་གྲུབ་མ་ལུས་ཤིང་ལུས་པ་མེད་པ་འགྲུབ་ཅིང་སྟེ་འགྲུབ་པའི་ཐབས། གཡོན་པ་ཤེས་རབ་མའི་མཆོད་པ་ལ་རབ་ཏུ་འཇུག་པར་བྱའོ། །

གསུམ་པ་ནི། དཔལ་ཧེ་རུ་ཀ་མངོན་པར་བརྗོད་པ་བསྡུས་པའི་རྒྱུད་ལས། པུ་ཛ་ལ་སོགས་པའི་ཡི་གེ་ཉི་ཤུ་རྩ་བཞིས་མཚོན་པའི་གནས་ཉེར་བཞི་དཔའ་བོའི་དཀྱིལ་འཁོར་དགོད་པའི་ཆོ་གའི་ལེའུ་སྟེ། བཞི་བཅུ་རྩ་གཅིག་པའོ།།  །།འཁོར་ལོ་སྡོམ་
པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་བཤད་པ་སྦས་པའི་དོན་ཀུན་གསལ་བ་ལས། ལེའུ་བཞི་བཅུ་རྩ་གཅིག་པའི་བཤད་པའོ།།  	༈    །།བཞི་པ་རྒོད་པའི་སྔགས་དང་མཁའ་འགྲོའི་གཟུགས་ཀྱི་རྒྱུའི་ལེའུ་ལ་གསུམ། བཤད་པར་དམ་
བཅའ་བ། བཤད་པ་དངོས། ལེའུ་ཡི་མཚན་བསྟན་པའོ། །དང་པོ་ནི། ལེའུ་ཞེ་གཅིག་པ་བཤད་པ་དེ་ནས་ལེའུ་ཞེ་གཉིས་པ་བཤད་པར་བྱའོ། །ཞེས་ཁོང་ནས་བླང་སྟེ། དེ་ནས་ཞེས་པའི་ཚིག་གི་ནུས་པ་ལས་སོ། །གཉིས་པ་ལ་གཉིས། བཤད་ཚུལ་དང་པོ་
དང༌། བཤད་ཚུལ་གཉིས་པའོ། །དང་པོ་ལ་གཉིས། བཞད་པ་བྱ་ཚུལ་དང༌། གསང་བའི་མཚན་མ་འཕྲོས་དང་བཅས་པའོ། །དང་པོ་ནི། སྔར་ལེའུ་སོ་དགུ་པར་བཞད་པ་བརྒྱད་ཀྱིས་རྒོད་པ་བསྟན་པ་དེ་འདིར་གསལ་བར་བྱེད་པ་ནི། དཔའ་བོ་སྟེ་སྒྲུབ་པ་པོས་
བུ་མོ་མིག་བཟང་མ་རྙེད་ནས་དེ་དང་ལྷན་ཅིག་སྦྱར་བའི་རང་བྱུང་གི་མེ་ཏོག་གི་ཆུ་རྡོ་རྗེས་འཐུངས་ནས་ཧ་ཧ་སོགས་ཀྱི་སྔགས་འདིས་བཞད་པ་རྗེས་སུ་དྲན་ནས་བརྒད་པར་བྱའོ། །ཕྱག་རྒྱ་དང་ལྷན་ཅིག་ཏུ་སྒྲུབ་པ་པོས་སྙོམས་པར་ཞུགས་ནས། སྔགས་
བརྒྱད་ཀྱིས་རྒོད་པ་འདི་ལྟར་བྱ་བ་ཉིད་ནི་རྟག་ཏུ་བྱ་ཞིང༌། དེ་ཡང་མཚན་མོ་རྟག་ཏུ་ཤ་ཟ་བ་དང་ཆང་འཐུང་བ་དང་བཅས་པར་བྱའོ། །སྔགས་གསུམ་བྱ་བ་འདི་ཡིས་ནི། ཞེས་ལྭ་བ་པའི་འགྲེལ་པར་འདོན་པས། ཨོཾ་སརྦ་བཛྲ་ཀ་མི་ནི། སརྦ་བྷ་ཀྵ་ཤོ་དྷ་

ཡ། གུ་ཧྱ་བཛྲེ་ནི་སྭཱ་ཧཱ། ཞེས་པའི་སྔགས་ལན་གསུམ་དུ་བཟླས་པར་བྱ་བ་འདི་ཡིས་སྙོམས་པར་ཞུགས་ན་མྱུར་དུ་བདེ་བ་ཆེན་པོའི་དངོས་གྲུབ་འཐོབ་པར་འགྱུར་རོ། །དེ་ལྟར་ཞུགས་པའི་བྱང་ཆུབ་ཀྱི་སེམས་པ་དམར་གནས་པ་རང་
གིས་འཐུངས་པ་དང༌། དེ་བཞིན་དུ་ཕྱག་རྒྱ་མ་དེ་ལ་བྱིན་པ་དང༌། པད་མའི་མཆོག་ཆེན་པོའི་གནས་དེར་རང་གི་དངོས་གྲུབ་གྲུབ་པར་བྱ་བའི་སེམས་ཀྱིས་རེག་པ་སྟེ་རྡོ་རྗེ་སྦྱར་བར་བྱས་ལ། རྣམ་པ་བརྒྱད་པའི་སྔགས་བཏོན་ནས་བཞད་པར་བྱའོ། །
གཙོ་མོ་ཆེ་ཞེས་པ་ལ། གཙོ་བོ་ཆེ་ཞེས་དང༌། ཆང་གི་མྱོས་པའི་སྔགས་པ་ཞེས་པ་ནི། རིགས་ལྡན་ཆེན་མོ་ཞེས་པ་ནི་སྔགས་དང་ལྡན་མ་བཅུད་ཀྱིས་མྱོས་མ་ཅན་ནོ། །ཞེས་བསྒྱུར་བ་ལེགས་པས། རང་གི་ཕྱག་རྒྱ་རིགས་ལྡན་མཚན་མོར་བྱས་
པ་བྱང་ཆུབ་ཀྱི་སེམས་འབབ་པའི་བཅུད་ཀྱིས་མྱོས་པ་ཅན་མ་ཞེས་པའི་དོན་ནོ། །གང་གི་ཕྱིར་དེ་བཞིན་གཤེགས་པ་ཐམས་ཅད་ནི་སྒྲུབ་པ་པོའི་ལུས་ཀྱི་དཀྱིལ་འཁོར་དུ་འདུས་ཤིང༌། དེ་བཞིན་དུ་ལྷ་མོ་ཐམས་ཅད་ཀྱང་རང་གི་ཕྱག་རྒྱ་རིགས་
ལྡན་མ་ཆེན་མོ། རེག་བྱ་རྡོ་རྗེ་མར་བསྒོམས་པའི་ལུས་ཀྱི་དཀྱིལ་འཁོར་དུ་འདུས་པ་དེའི་ཕྱིར། ཕྱག་རྒྱ་མོ་དེ་ཉིད་མཆོད་པར་བྱའོ། །རེག་རྡོ་རྗེ་མ་ཉིད་ཇི་འདྲ་བ་ཞེ་ན། བདེན་པར་སྨྲ་བས་ཚངས་པར་སྤྱོད་པ་དང༌། ཐོག་མཐར་ཞེས་པའི་རྐང་
པ་ལ། བལྟ་དང་བཞད་པའི་ཕྱག་རྒྱས་བསྒྲུབ། ཅེས་འབྱུང་བས། མིག་གིས་བལྟ་བའི་ཕྱག་རྒྱ་ནི་ལས་ཀྱི་ཕྱག་རྒྱའོ། །དེ་ནི་བསྙེམས་པ་སྟེ་འགྱིང་བ་དང་བཅས་པས་མིག་གཡོན་གྱིས་སྒྲུབ་པ་པོ་ལ་བལྟ་བའི་གྲགས་ལྡན་མ་སྟེ། འདིས་

སྒྲུབ་པ་པོ་ལ་བདེ་བ་ཆེན་པོ་སྟེར་བ་གྲགས་པ་དང་ལྡན་པ་ལ་བརྟེན་ཏེ་བཞད་པ་བརྒྱད་ཀྱི་སྒོ་ནས་ཡེ་ཤེས་ཆེན་པོ་བསྒྲུབ་པར་བྱའོ། །མཚན་མོའམ་དེ་བཞིན་དུ་ཉིན་མོར་ནི། ཕྱག་རྒྱ་དང་སྦྱོར་བ་འདིས་ནི་བཞད་པ་དག་ཏུ་སྟེ་དེ་ལ་ཡིད་ནང་དུ་ཆུད་པས་གོམས་
པར་བྱས་ན། ཕྱག་རྒྱ་ཆེན་པོ་མཆོག་གི་དངོས་གྲུབ་འགྲུབ་པའི་རྟགས་སམ་མཚན་མ་སྐྱེ་བར་འགྱུར་རོ། །གཉིས་པ་ནི། དངོས་གྲུབ་མཆོག་ལ་མངོན་དུ་ཕྱོགས་པའི་གཟུགས་དང་ལས་ཀྱི་གསང་བའི་མཚན་མ་གང་ཇི་ལྟར་གནས་པ་ནི། དཔའ་བོ་ཕྱག་ན་རྡོ་རྗེ་
ཉོན་ཞེས་བཀའ་སྩལ་ཏོ། །ལེའུ་བཅུ་གཉིས་པར་རི་ལུ་འདི་ནི་དཔའ་བོ་རང་ཉིད་ཀྱིས་གསུངས་པ་ཡིན་ནོ། ཞེས་པའི་དཔའ་བོ་ནི་ཧེ་རུ་ཀ་ཡིན་ལ། འདིར་དཔའ་བོ་ཞེས་པ་ནི་ཉོན་ཞེས་པ་ཕྱག་ན་རྡོ་རྗེ་ལ་གསུངས་པར་ལྭ་བ་པས་བཤད་པ་ལྟར་ཡིན་ནོ། །གཟུགས་
དང་ལས་ཀྱི་གསང་བའི་མཚན་མ་ནི། ལྭ་བ་པས་དབང་ཕྱུག་གི་ཡོན་ཏན་བརྒྱད་ལ་བཤད་ལ། ཡོན་ཏན་བརྒྱད་ནི་སྤྱོད་བསྡུས་ལས། གཟུགས་ཕྲ་བ་དང་རེག་པ་ཡང༌། །ཁྱབ་པ་ཡང་དག་ཐོབ་པ་ཉིད། །རབ་ཏུ་གསལ་བ་ཉིད་བརྟན་པ། །དབང་ཕྱུག་ཉིད་དང་འདོད་
དགུར་འགྱུར། ཞེས་པའོ། །དེའི་དོན་བོད་སྔ་མ་རྣམས་ཀྱིས་བཤད་པ་ནི། དབང་ཕྱུག་གི་ཡོན་ཏན་བརྒྱད་ཀྱི་བཤད་པ་མ་མཐོང་བར་སྣང་བས། སྤྱན་རས་གཟིགས་བརྟུལ་ཞུགས་ཀྱིས་དབང་ཕྱུག་གི། ཡོན་ཏན་བརྒྱད་བཤད་པ་དང་སྦྱར་བར་བྱའོ། །དེ་ལ་དབང་
ཕྱུག་གིས་སེམས་ཅན་གྱི་སྐྱེ་འཇིག་བྱེད་པ་ཕྲ་བ་དང༌། སྣོད་ཀྱི་སྐྱེ་འཇིག་བྱེད་པ་ཡང་བ་དང༌། དེ་གཉིས་ཀ་སྐྱེ་འཇིག་བྱེད་པ་བདག་པོར་གྱུར་པ་ཡིན་ལ། འདིར་ནི་རྣལ་འབྱོར་པས་དེ་རྣམས་སྤྲུལ་པ་དང་སྡུད་པ་བྱེད་ནུས་པའོ། །ཕྱི་མ་ནི་ཡང་དག་པར་ཐོབ་པས་

བསྟན་ཏོ། །འབྱུང་པོ་ཀུན་གྱིས་མཆོད་པར་བྱ་བ་ནི་འོད་དང་གཟི་བརྗིད་ཀྱིས་གཞན་རྣམས་ཟིལ་གྱིས་གནོན་པའི་རབ་ཏུ་གསལ་བའམ་སྣང་བས་བསྟན་ཏོ། །སེམས་ཅན་རྣམས་ལ་ཚར་བཅད་དང་རྗེས་འཛིན་གྱི་དབང་ཡོད་པ་ནི་དབང་དུ་གྱུར་
པའོ། །ཡོན་ཏན་ལ་འདོད་དགུར་དབང་སྒྱུར་བ་ནི་འདོད་དགུར་ལྡན་པའོ། །གང་ཐོབ་པར་འདོད་པའི་དོན་དེ་ལྟར་ཐོབ་ནུས་པ་ནི་དགའ་དགུར་གནས་པ་སྟེ་དེ་ནི་བརྟན་པས་བསྟན་ཏོ། །དེ་རྣམས་ལ་གཟུགས་མི་འདྲ་བ་དུ་མ་སྟོན་པ་ནི་གཟུགས་ཀྱི་ཡིན་ལ། ཁྱབ་
པ་དང་དབང་དུ་གྱུར་བ་སོགས་ནི་ལས་ཀྱི་གསང་བའོ། །དེ་ཡང་སྤྱོད་བསྡུས་ལས། སྤྱོད་པ་རྣམ་པ་གསུམ་ཟླ་བ་ཕྱེད་དམ། ཟླ་བ་གཅིག་གམ་ཟླ་བ་དྲུག་བསླབས་པར་གྱུར་པས། ཕྱག་རྒྱ་ཆེན་པོའི་དངོས་གྲུབ་ཐོབ་པའི་མཚན་མ་ཉེ་བར་འབྱུང་བར་འགྱུར་ཏེ། དེ་ལ་
མཚན་མ་ནི་འདི་དག་ཡིན་ནོ། །ཞེས་གསུངས་པའི་དོན་དུ་སྣང་བས་ཟླ་བ་དྲུག་ཚུན་ཆད་དུ་མཆོག་འགྲུབ་པའི་མཚན་མའོ། །དབང་ཕྱུག་གི་ཡོན་ཏན་བརྒྱད་ཐོབ་པ་དེའི་ཚེ་བཀྲེས་སྐོམ་གྱིས་གནོད་པར་མི་འགྱུར་ཞིང༌། བཤང་གཅི་ལ་སོགས་པ་ཡང་
ལྡོག་གོ། འདི་དག་ཐམས་ཅད་རྨི་ལམ་དང་ཁྱད་པར་མེད་པར་དམིགས་པས། དུས་རྟག་ཏུ་རྣལ་འབྱོར་པ་དེ་ནི་མིག་གཉིས་ནས་མཆི་མ་འཕྱུང་སྟེ། དེ་ཡང་ཀྱེ་མ་སེམས་ཅན་འདི་ཀུན་ནི། འཁོར་བ་ལས་ཐར་པའི་ཐབས་དམ་པ་འདི་ལྟ་བུ་སྐད་ཅིག་ཀྱང་
མི་སྒོམ་པར། སྡུག་བསྔལ་མི་བཟད་པ་ཅན་གྱི་འཁོར་བ་སྐྱབས་མེད་པ་འདིར། སྐྱེ་རྒ་ན་འཆི་ལ་སོགས་པའི་འཇིགས་པས་འཁྲུགས་ཤིང༌། གཡོ་བ་དང་ལྡན་པ་འདི་ལ་སྙིང་རྗེ་དྲག་ཏུ་སྐྱེའོ། །རིག་མའི་པདྨ་ལ་བརྟེན་ནས་བདེ་བའི་བདུད་རྩི་ལངས་པ་སྟེ་

འཛགས་པ་ལས། ལྷན་སྐྱེས་ལ་དད་པས་དེ་ཡི་ལུས་ཀྱི་སྤུ་ཡང་ལྡང་བ་དང༌། གཞིག་པར་དཀའ་བས་རྡོ་རྗེ་དང་འདྲ་བའི་ཁམས་གསུམ་པའི་འཁོར་བ་ལས་འགོམ་པ་སྟེ་འདའ་བར་བྱའོ་སྙམ་པའི་བསམ་པས་རིག་མས་སྐྱེས་པ་ལྟར་བྱེད་པའོ། །འདི་ལྭ་
བ་པའི་འགྲེལ་པ་ལས། ལྷ་སྦས་ཀྱི་འགྲེལ་པའི་འགྱུར་བཟང་བར་སྣང་བས་དེ་བཞིན་དུ་བཤད་དེ། འགོམ་པར་བྱ། ཞེས་འབྱུང་ངོ༌། །དེ་བཞིན་དུ་རིག་མ་གཅེར་བུར་བྱས་ཏེ་ནུ་མ་དང༌། མཚན་ཁུང་དང་བྱིན་པ་དང༌། པདྨ་ལ་བལྟ་ཞིང་གནས་དེ་དག་ཏུ་ལག་པས་
མཉེས་ནས་སྦྱོར་ཐབས་ཀྱིས་མཆོད་པར་བྱའོ། །འདི་ནི་འདོད་པའི་དབང་ཕྱུག་མ་ཕྱག་རྒྱ་མ་ཀུན་གྱི་དབང་པོའི་ཚོགས་ཐམས་ཅད་ཀྱི་བདེ་བའི་རོ་རིམ་པ་ཉིད་དེ་བཞིན་དུ་ཉམས་སུ་མྱོང་བར་བྱའོ། །དབུགས་འབྱིན་ནི། ལྭ་བ་པས་ཤེས་རབ་ཀྱི་རླུང་རྣམས་ཀྱིས་
འབབ་པའོ་ཞེས་གསུངས་པའི་དོན་ནོ། །ཕོ་ཉ་མོའི་རྩ་དབུ་མའི་རླུང་ཐབས་ཀྱི་རྩ་དབུ་མའི་སྒོར་ཞུགས་པས་རྐྱེན་བྱས་ནས། བྱང་ཆུབ་ཀྱི་སེམས་འབབ་པའི་གནད་ཤིན་ཏུ་ཟབ་པ་ཅིག་ཡིན་ཏེ། བློ་གྲོས་ཆེ་ལ་ཞིབ་པས་བཤད་རྒྱུད་རྡོ་རྗེ་ཕྲེང་བ་ལ་བརྟེན་
ནས་ཤེས་དགོས་པར་ཡོད་དོ། །བསྒུལ་བ་ནི་བྱང་ཆུབ་ཀྱི་སེམས་བབ་པས་ལུས་འདར་བའོ། །རྒོད་པ་ནི་བཞད་པའི་ལུས་ཀྱིས་རིག་མ་གནོན་པའོ། །སྒེག་པའི་གར་ནི་གར་གྱི་འགྲོས་ཀྱིས་རིག་མ་ལ་འཇུག་པའོ། །ངོ་མཚར་བ་ནི་སོ་སྐྱེ་རྣམས་རྨད་དུ་
གྱུར་པར་མཛད་པའོ། །དེ་ལྟར་མཛད་པས་རྣལ་འབྱོར་མ་གང་དག་སྣ་ཚོགས་པ་སྟེ་ཐམས་ཅད་ཀྱི་མདུན་དུ་འདི་ལྟར་བརྒད་པར་བྱའོ། །ཞེས་པའི་དོན་ནོ། །དེ་ཡང་ཕྱག་རྒྱ་མོ་དང་བཞད་པའི་སྔགས་ནི་རྗེས་སུ་དྲན་པར་བྱས་ལ་བརྒད་པར་བྱའོ། །བཞད་

པའི་སྔགས་བརྒྱད་ནི་ཧ་ཧཱ་ཧེ་ཧཻ་ཧོ་ཧཽ་ཧཾ་ཧཿ རྣམ་པ་བརྒྱད་དེ་འདི་དག་གིས་རྒོད་པའོ། །བཤད་པ་དེ་རྣམས་ནི་ལྭ་བ་པའི་འགྲེལ་པར་གསལ་བར་འབྱུང་བས་ཁ་བསྐངས་པའོ། །གཉིས་པ་ནི། སྐལ་ལྡན་ལ་སོགས་པ་ནི་མེ་ཏོག་ཆུ་ནི་
སྔར་དང་འདྲ། སྔགས་ནི་རྩ་སྔགས་སམ་ཡི་གེ་བདུན་པ་དང༌། དེ་བཞིན་སྦྱིན་ནི་འཁོར་ལོ་གསུམ་ལ་གནས་པ་ལ་སྦྱིན་པ་དང༌། གཙོ་མོ་ཆེ་ཞེས་པ་ལ་ནག་མོ་ཆེ་ཞེས་འདོན་ཞིང༌། དོན་ནི་རྡོ་རྗེ་ཕག་མོ་ལ་འཆད་དེ་ལས་རྒྱ་དེར་སྒོམ་པའོ། །ཐོག་མ་ཞེས་
སོགས་ལ་ཐོག་མ་བར་དང་ཐ་མར་ཕྱག་རྒྱ་རང་གི་དབང་དུ་འགྱུར་བ་དང༌། བཞད་པ་ཉིད་ཕྱག་རྒྱ་ཡིན་པས་ན་རོལ་ཞིང་རྒོད་པ་གཙོ་བོར་གྱུར་པ་ནི་དགའ་བར་བྱེད་པ་དང༌། ཕྱག་རྒྱ་དེས་ལྟ་བའི་བསྙེམས་པར་སྟོན་ཞིང༌། རང་གི་བཞད་པའི་བསྙེམས་
པ་དང་ལྡན་པའི་ལྷ་མོ་ནི་གྲགས་པ་དང་ལྡན་པར་འགྱུར་རོ། །བཞད་པ་དེ་ནི་ཉེ་བར་མཚོན་པ་ཙམ་མོ་རབ་ཏུ་དགའ་བའི་བདེ་བ་ཐམས་ཅད་ཀྱང་མཚན་མོའམ་ཉིན་མོར་བྱའོ་ཞེས་སྦྱར་རོ། །གཟུགས་དང་ལས་ཀྱི་ཞེས་བྱ་བ་ལ་སོགས་པ་ནི་སྒྲུབ་
པ་པོ་མཐོང་བ་དང༌། གྲུབ་པའི་ལྷ་མོ་རྣམས་སྔོན་མ་བྱུང་བའི་གཟུགས་དང་བྱ་བ་དག་སྟོན་པར་བྱེད་དེ། དེའི་ལས་བསྟན་པ་དང༌། ལས་ཀྱི་ལན་བསྟན་པ་ནི་རྟག་ཏུ་ཞེས་སོགས་ཏེ། ལྷ་མོའི་བྱེ་བ་ནི་རྡོ་རྗེ་ལ་ནི་ཞེས་སོགས་སོ། །སྒྲུབ་པ་
པོའི་བྱ་བ་ནི་དབུགས་འབྱིན་ཞེས་སོགས་ཏེ། དབུགས་འབྱིན་ནི་རླུང་རྒྱུ་བ་མེད་པར་བྱེད་པའོ། །སྒེག་པ་དང་ཞེས་བྱ་བ་ནི་གར་གྱི་ཁྱད་པར་རོ། །སྣ་ཚོགས་ནི་སྒྲུབ་པ་པོའི་ལས་སོ། །ཞེས་འཆད་དོ། །ཕོ་ཉ་མོ་ལས་སྣ་ཚོགས་པ་ལ་

དབང་བྱེད་པའི་དབང་ཕྱུག་མ་རྣམས་མཆོག་ཏུ་དགའ་བར་ཏེ་རྗེས་སུ་ཆགས་པར་བྱེད་པའོ། །ཧ་ཧཱ་ཞེས་སོགས་བྱ་བར་གསུངས་པ་འདི་རྣམས་ཉེ་བར་ཏེ་ཕོ་ཉ་མོ་ཁྱད་པར་ཅན་རྣམས་ཀྱི་མངོན་སུམ་དུ་སྒྲུབ་པ་པོས་བྱའོ། །རྟག་ཏུ་སྟེ་སྒྲུབ་པ་པོ་ལ་གནས་པ་
དེ་སྲིད་དུ་ངུ་ཞིང་མཆི་མ་འབྱུང་བར་བྱེད་པ་དེ་དག་བསྔགས་ལ། ངུ་བ་དང་མཆི་མ་འབྱུང་བ་དང་བཞད་པ་བརྒྱད་ཀྱི་སྔགས་ཟློ་བ་དེ་ཉིད་ཀྱིས་ཕོ་ཉ་མོ་དེ་དག་དགའ་བར་འགྱུར་ཞིང༌། བསམ་གཏན་ཏེ་ལྷའི་རྣལ་འབྱོར་དང༌། སྔགས་ཀྱིས་བཟླས་
པས་ལེགས་པར་སྦྱོར་བ་སྟེ་ཤིན་ཏུ་མནན་པ་ནི་རང་གི་རིག་མ་རྣལ་འབྱོར་མའོ། །གཙོ་མོ་སྟེ་རབ་གཏུམ་མ་ལ་སོགས་པའི་དཔའ་མོ་རྣམས་དང༌། ཁཎྜ་ཀ་པཱ་ལ་ལ་སོགས་པའི་དཔའ་བོ་རྣམས་དང་ལྷན་ཅིག་ཏུ། ལུས་ཀྱི་བ་སྤུ་ལྡང་བ་དང༌།
ལྷན་ཅིག་སྐྱེས་པའི་བདེ་བ་ཉམས་སུ་མྱོང་བར་འགྱུར་རོ། །རྡོ་རྗེ་ལ་ནི་འགོམ་མི་བྱ། ཞེས་པ་ལྟར་ན་རང་གི་རྡོ་རྗེ་པདྨར་གཞུག་པ་ལས་འགོམ་པར་མི་བྱ་བའོ། །དེ་ནི་གཡོན་པ་སྟེ་རྣལ་འབྱོར་མ་རྣམས་ཀྱིས་ཡོངས་སུ་བརྟགས་པ་སྟེ་ངེས་པར་དགོངས་
པ་ཡིན་ནོ། །གསུམ་པ་ནི། དཔལ་ཧེ་རུ་ཀ་མངོན་པར་བརྗོད་པ་བསྡུས་པའི་རྒྱུད་ལས། རྒོད་པའི་སྔགས་རྣམ་པར་བརྒྱད་དང༌། མཁའ་འགྲོ་མའི་གཟུགས་ཀྱི་རྒྱུ་སྟེ་རབ་གཏུམ་མ་ལ་སོགས་པའི་གཟུགས་ཀྱི་སྤྲུལ་པའི་ཆོ་གའི་ལེའུ་སྟེ་བཞི་བཅུ་རྩ་
གཉིས་པའོ།།  །།འཁོར་ལོ་སྡོམ་པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་བཤད་པ་སྦས་པའི་དོན་ཀུན་གསལ་བ་ལས། ལེའུ་བཞི་བཅུ་རྩ་གཉིས་པའི་བཤད་པའོ།།   ༈    །།བཅུ་གཅིག་པ་ཐུན་མོང་གི་དངོས་

གྲུབ་སྒྲུབ་པའི་ཚུལ་གཞན་བསྟན་པ་ལ་ལྔ། ཡབ་ཀྱི་ཉེ་སྙིང་དང་གོ་ཆས་ལས་བསྒྲུབ་པ། དཔའ་མོའི་གོ་ཆ་དང་ཧ་ལྔ་ལ་བརྟེན་ནས་ལས་བསྒྲུབ་པ། སངས་རྒྱས་མཁའ་འགྲོ་མའི་སྔགས་ཀྱིས་སྒྲུབ་པ་དང་ལྷ་སྒོམ་པ་རྟག་ཏུ་བྱ་བ། སྐྱེ་
བདུན་བརྟག་པ་རྒྱས་པར་བསྟན་པ། ཡུམ་གྱི་སྙིང་པོའི་སྔགས་ཀྱིས་ལས་བསྒྲུབ་པའོ། །དང་པོ་ལ་གཉིས། ཡབ་ཀྱི་ཉེ་སྙིང་ལ་བརྟེན་ནས་བསྒྲུབ་པ་དང༌། དེ་དང་ཡུམ་གྱི་གོ་ཆ་ལ་བརྟེན་ནས་བསྒྲུབ་
པའོ། །དང་པོ་ལ་གསུམ། བཤད་པར་དམ་བཅའ་བ། དམ་བཅས་པའི་དོན་བཤད་པ། ལེའུ་ཡི་མཚན་བསྟན་པའོ། །དང་པོ་ནི། ཞེ་གཉིས་པ་བཤད་པ་དེ་ནས་སྒྲུབ་པ་པོ་རྣམས་རྣལ་འབྱོར་མ་རྣམས་ཀྱིས་རྗེས་སུ་གཟུང་བའི་དོན་དུ། སྤྱན་རས་ཀྱིས་གཟིགས་
པའི་ཐབས་བཤད་པར་བྱའོ། །དགོས་པ་གང་གི་དོན་དུ་རྣལ་འབྱོར་མ་རྣམས་ཀྱིས་སྤྱན་རས་ཀྱིས་གཟིགས་པའི་ཐབས་འཆད་ཅེ་ན། རྣལ་འབྱོར་མས་སྤྱན་རས་ཀྱིས་གཟིགས་ན།  སྒྲུབ་པ་པོས་མི་རྣམས་དཔའ་བོ་ཐོད་པའི་དུམ་བུ་ལ་སོགས་པ་ལྟར།
རྣལ་འབྱོར་མ་རབ་གཏུམ་མ་སོགས་དང༌། གཉིས་སུ་མེད་པར་སྙོམས་པར་འཇུག་པར་འགྲོ་བར་འགྱུར་བའི་ཕྱིར་དུའོ། །སྒྲུབ་པ་པོ་ཇི་འདྲ་བ་ཞིག་ལ་སྤྱན་རས་ཀྱིས་གཟིགས་པར་འགྱུར་ཞེ་ན། པུ་ལླི་ར་ལ་སོགས་པའི་གནས་ཀྱི་གནས་དང་ཉེ་བའི་
གནས་ལ་སོགས་པའི་དབྱེ་བའི་ཆོ་ག་ཕྱི་དཀྱིལ་དང༌། ནང་ལུས་དཀྱིལ་ལ་ཇི་ལྟར་སྒོམ་པ་ཤེས་པ་དང༌། ཤེས་ནས་ཀྱང་དེ་དག་སྒོམ་པ་ལ། དུས་རྟག་ཏུ་མངོན་པར་དགའ་ཞིང་སྒོམ་པ་ལ་སྤྱན་རས་ཀྱིས་གཟིགས་པར་འགྱུར་རོ། །འདིས་ནི་ཕོ་ཉ་

མོ་མཆོག་རྣམས་དང་འདུས་ཏེ་ལམ་བགྲོད་པ་ལ། ལུགས་འདིའི་སྒྲུབ་ཐབས་ཕྱིན་ཅི་མ་ལོག་པར་ཤེས་ནས་དུས་རྒྱུན་དུ་སྒོམ་དགོས་པར་སྟོན་ཏེ། འདི་ལ་ངེས་པ་ཆེན་པོ་རྙེད་དགོས་སོ། །གཉིས་པ་ལ་ལྔ། གང་དུ་གཟིགས་པའི་གནས། གཅེར་བུའི་
མཆོད་པ། བར་ཆད་བསྲུང་བའི་སྔགས། སྔགས་ཀྱི་ནུས་པ་ཐོབ་པ་ལ་བརྟེན་ནས་ལས་བསྒྲུབ་པ། ལས་ཀྱི་ནུས་པ་འགྲུབ་པའི་ཐབས་སོ། །དང་པོ་ནི།  འོ་ན་གནས་གང་དུ་གནས་པ་ལ་རྣལ་འབྱོར་མས་གཟིགས་པར་འགྱུར་ཞེ་ན། ལམ་བཞི་འདུས་པའི་
མདོའམ་རང་གི་ཁྱིམ་དག་གམ། དཔའ་བོ་སྟེ་ཕྱོགས་སྐྱོང་ལ་སོགས་པའི་གནས་དང་རི་བོར་ནི་གནས་ཤིང༌། བཟའ་བ་དང་བསྲུང་བ་དང་བསྟེན་པའི་དམ་ཚིག་རྣམས་ཚུལ་བཞིན་དུ་སྲུང་བ་ལ་གནས་པ་ལ། མཁའ་འགྲོ་མ་ཡིས་པདྨའི་མཚོ་ལ་
ངང་པའི་ཚོགས་འདུ་བ་བཞིན་དུ། ཡུལ་ཐག་རིང་པོ་ནས་ཀྱང་ཐུགས་རྗེའི་སྤྱན་གྱིས་གཟིགས་པར་འགྱུར་ཏེ། གདུལ་བྱ་སྣོད་དང་ལྡན་ཞིང་རྣལ་འབྱོར་མ་རྣམས་ཐུགས་རྗེ་ཆེན་པོས་ཐུགས་གདུངས་པའི་ཕྱིར་རོ། །དམ་ཚིག་གནས་ལ་མཁའ་
འགྲོ་མ། །རིང་པོ་ནས་ཀྱང་གཟིགས་པར་འགྱུར། ཞེས་འབྱུང་བ་གོ་བདེའོ། །གཉིས་པ་ནི། རྣལ་འབྱོར་པ་གོས་མེད་པ་གཅེར་བུར་བྱས་ཏེ། ཕྱག་རྒྱ་མོ་མཆོད་པ་ནི་གཅེར་བུའི་མཆོད་པའོ། །མཆོད་པའི་ལས་ཉིད་ཀྱིས་ནི་ཡོངས་སུ་གྲོལ་བར་འགྱུར་
རོ། །ཕྱག་རྒྱ་གཅེར་བུར་མཆོད་པ་ཡི། །ལས་ཉིད་ཀྱིས་ནི་ཡོངས་སུ་གྲོལ། ཞེས་འབྱུང་ངོ༌། །དེ་ཡང་སྟག་ལྤགས་ཀྱི་གོས་ཉིད་ཀྱིས་ནི་བཀབ་པ་སྟེ་སྨད་དཀྲིས་པ་དང༌། འམ་གྱི་སྒྲས་གཅེར་བུ་དང༌། གཞན་ནི་རུས་རྒྱན་ཡན་ལག་ལ་བཞག་པས།

 ཇི་ལྟར་པདྨ་ལ་ཆུས་མི་གོས་ཤིང༌། མཁའ་ལ་ཉི་མའི་གདུང་བས་མི་གནོད་པ་བཞིན་དུ། འདོད་པ་རྣམས་ལ་ལོངས་སྤྱད་པ་ཉིད་ཀྱིས་རྣལ་འབྱོར་པ་ལ་གོས་པར་མི་འགྱུར་ཏེ། རྒྱུད་རྡོར་ཕྲེང་ལས། བཀག་པ་དག་ཀྱང་བྱེད་
པས་ན། །བྱ་དང་བྱ་མིན་རྣམ་སྤངས་ཏེ། །པདྨ་ལ་ནི་འདམ་གྱིས་བཞིན། །ངོ་བོ་ཉིད་ཤེས་གོས་མི་འགྱུར། ཞེས་གསུངས་སོ། །གོས་པར་མི་འགྱུར་བ་ནི་སེམས་རྒྱུད་ལ་ཉོན་མོངས་མི་སྐྱེ་བའི་དོན་མིན་ཏེ། ལམ་འདི་ཉོན་མོངས་པ་ཆགས་པ་ལམ་
དུ་བྱེད་པ་ཡིན་པའི་ཕྱིར་རོ། །དེས་ན་དེའི་དུས་ཀྱི་ཉོན་མོངས་ཀྱི་ཉེས་དམིགས་ངན་འགྲོར་འཁྲིད་པའི་ཉེས་པས་མི་གོས་ཞེས་པའི་དོན་ནོ། །དེ་ཡང་ངོ་བོ་ཉིད་ཤེས་ཞེས་གསུངས་པས། བྱང་སེམས་མི་འཕོ་བར་འཛིན་ནུས་པ་ཙམ་གྱི་མི་ཆོག་གི །
དེ་ཁོ་ན་ཉིད་ཀྱི་ལྟ་བ་ཕུ་ཐག་ཆོད་པ་སོགས་མང་པོ་ཞིག་དགོས་སོ། །བྲམ་ཟེ་ཆེན་པོས་ཀྱང༌། འཁོར་འདས་མ་ལུས་པའི་རང་བཞིན་སྟོང་ཉིད་ཤེས་པའི་སྟོང་པ་དང་སྦྱོར་རྒྱུ་མེད་པར། དབང་པོ་གཉིས་སྦྱོར་ལས་བྱང་སེམས་མི་འཕོ་བར་བདེ་བ་
གྲུབ་པ་ཙམ་ནི། སྲིད་པའི་རྩ་བ་བདེན་འཛིན་གྱི་མ་རིག་པ་ལ་ཅི་ཡང་མི་གནོད་པས། བདེ་བ་དེ་ཇི་ཙམ་སྤྱད་བཞིན་བདེ་འཛིན་དེས་དྲངས་པའི་སྲེད་པ་ཇེ་འཕེལ་དུ་འགྲོ་བས། སྐོམ་སྲེད་ཅན་གྱིས་སྨིག་རྒྱུ་ལ་ཆུར་འདུ་ཤེས་ནས་ཞུགས་པ་དང་འདྲ་
བས། དེ་འདྲ་བ་ནི་སྨད་ལ། སྔར་བཤད་པ་ལྟར་གྱི་བདེ་སྟོང་སྦྱོར་ནུས་པ་ལ་ནི། ཐབས་དེ་མེད་ན་ས་གསུམ་གྱི་འགྲོ་བའི་རེ་བ་སྐོང་བའི་སངས་རྒྱས་མྱུར་དུ་མི་འཐོབ་པས། མྱུར་ལམ་གྱི་སྒོ་ནས་བསྔགས་པ་མཛད་དེ། ས་ར་ཧས། མ་ལུས་

རང་བཞིན་གང་གིས་མི་ཤེས་པ། །ཀུན་ཏུ་རུ་ཡི་སྐབས་སུ་བདེ་ཆེན་སྒྲུབ་པ་ནི། །ཇི་ལྟར་སྐོམ་པས་སྨིག་རྒྱུ་སྙེག་པ་བཞིན། །སྐོམ་ནས་འཆི་ཡང་ནམ་མཁའི་ཆུ་རྙེད་དམ། །རྡོ་རྗེ་པདྨ་གཉིས་ཀྱི་བར་གནས་པ། །བདེ་བ་གང་གིས་རྣམ་པར་རོལ་པ་ནི། །
ཅི་སྟེ་བདེ་བསྟེན་ནུས་པ་མེད་པས་ན། །ས་གསུམ་རེ་བ་གང་གིས་རྫོགས་པར་འགྱུར། ཞེས་གསུངས་སོ། །གཅེར་བུ་དང་པགས་པའི་གོས་བགོས་ནས་འདོད་པ་སྤྱོད་པ་དེ་བཞིན་དུ་སྐྲ་ཡང་གྲོལ་བས་ཕྱག་རྒྱ་མཉེས་པའི་ལས་རྣམས་ཐམས་ཅད་བརྩམ་
པར་བྱའོ། །ཡང་ན་གཅེར་བུ་སྐྲ་གྲོལ་བས་དེ་ལ་གུས་པར་བྱས་ནས་ལས་ཐམས་ཅད་བསྒྲུབ་པར་བྱ་བའམ། བསླབ་པ་དང་དབང་བསྐུར་བ་སོགས་ཀྱི་ལས་ཐམས་ཅད་བརྩམ་པར་བྱའོ། །ཞེས་གསུང་ངོ༌། །གཙོར་གྱུར་ཞེས་པ་འགྱུར་གཞན་གཉིས་
ལ་མེད་ཅིང༌། འགྲེལ་པ་རྣམས་ལས་ཀྱང་མི་འབྱུང་ངོ༌། །གསུམ་པ་ནི། གཅེར་བུར་སྙོམས་འཇུག་ལ་སོགས་པའི་ལས་བྱེད་པ་ལ་བགེགས་སྐྱེ་བར་མི་འགྱུར་རམ་སྙམ་ན། ལས་ཐམས་ཅད་རྩོམ་པ་ལ་ཡབ་ཀྱི་རྩ་བའི་སྔགས་དང༌། དེ་བཞིན་དུ་གཞན་
ཏེ་ཞལ་བཞི་པའི་སྔགས་ཀྱིས་ར་བ་དང་འདྲ་བ་དང་། གུར་དང༌བླ་རེ་དང་མདའི་དྲ་བ་དང༌། མེའི་དྲ་བའི་སྔགས་རྣམས་ཀྱིས་ཕྱོགས་རྣམས་བཅིང་བར་ནི་འཇུག་པ་ཡིས་བསྲུངས་ནས་བྱེད་པ་ནི། ལྷ་ཡུལ་བའི་ལྷའི་ཚོགས་རྣམས་ཀྱིས་ཀྱང་མ་མཐོང་བར་
ཏེ་མི་མཐོང་ན། མི་རྣམས་ཀྱིས་ལྟ་ཅི་སྨོས་པས་དེ་བྱས་ནས་གཅེར་བུའི་མཆོད་པ་སོགས་ཀྱིས་ཤིག་ཅེས་པའོ། །ལོ་ཆེན་གྱིས། ལྷ་ཡུལ་ལྷ་ཡི་ཚོགས་ཀྱིས་ཀྱང༌། །མ་མཐོང་བར་ནི་མཆོད་པ་གྱིས། །ཞེས་བསྒྱུར་པ་ལྟར་ལྷ་སྦས་ཀྱི་འགྲེལ་

པར་ཡང་འབྱུང་བ་ལེགས་སོ། །བཞི་པ་ལ་གཉིས། སྔགས་ཀྱི་ནུས་པ་ཁྱད་པར་བ་རྙེད་པའི་ཚུལ་དང༌། དེ་ལ་བརྟེན་ནས་ལས་རྣམས་སྒྲུབ་པའི་ཚུལ་ལོ། །དང་པོ་ནི། སྙིམ་པ་མེ་ཏོག་གིས་བཀང་སྟེ་དེ་ལ་སྔགས་ཀྱིས་བསྔགས་
ནས་ནམ་མཁའ་ལ་གྱེན་དུ་འཐོར་བ་ན། དེ་རྣམས་མཁའ་ལ་སྤྱོད་པ་སྟེ་ནམ་མཁར་གནས་ནས་མེ་ཏོག་དེ་དག་གཅིག་ཀྱང་ས་ལ་མ་ལྷུང༌ཞིང༌། མེ་ཏོག་ས་ལ་ལྷུང་བ་མ་མཐོང་ན་ལས་ཐམས་ཅད་བྱེད་པར་ནུས་ལ། སའི་གནས་ཀྱི་ཁྱད་
པར་ཏེ་ཁྱད་པར་བ་རྣམས་ལ་གནས་པ་དང༌། མཁའ་ལ་འགྲོ་བ་སྟོང་ཕྲག་གིས་མཚོན་ནས་སྟེང་གི་ཕྱོགས་ན་གནས་པ་ཐུགས་པ་མེད་པ་རྣམས་ཀྱི་གནས་ལ་དབང་ནི་བྱེད་པར་འགྱུར་ཞིང༌། ངག་གི་དབང་ཕྱུག་མ་སྟེ་དབྱངས་ཅན་མ་ལ་
སོགས་པའི་ལྷའི་བུ་མོ་རྣམས་དང༌། གསུང་གི་དབང་པོ་སྟེ་སྨྲ་མཁས་པ་ལྷའི་བླ་མ་ཕུར་བུ་དང༌། དེས་མཚོན་པའི་ལྷ་ཆེན་པོ་གཞན་རྣམས་འགུགས་པར་འགྱུར་རོ། །ལྷ་དང་ལྷ་ཞེས་པ་ནི་མང་པོ་སྡུད་པའི་ཟློས་སྒྲ་སྟེ། དེ་ཀུན་གྱི་གཏམ་སྟེ་
སྐད་ཤེས་ཤིང༌། སྐར་མའི་རྒྱུ་བ་རྣམས་ཀྱང་ཤེས་པར་འགྱུར་རོ། །གོ་རིམ་ཞེས་སོགས་ནི་འགྲེལ་པ་རྣམས་ལ་མེད་ལ། ཡོད་པ་ལྟར་ན་སྐད་རྣམས་གོ་རིམ་མི་འཆོལ་བར་ཤེས་པའི་དོན་ནོ། །གཉིས་པ་ལ་གསུམ། མི་སྣང་བ་དང་ཤིང་
དགུག་པ། རྨི་ལམ་བརྟག་པ་དང་པྲ་དབབ་པ། ནད་ཞི་པ་ལ་སོགས་པའི་ལས་སྒྲུབ་པའོ། །དང་པོ་ནི། གྲོང་གྲོང་ནི་གྲོང་མང་པོ་སྡུད་པའི་ཟློས་སྒྲའོ། །དེ་བཞིན་དུ་དགོན་པ་དབེན་པ་དང༌། གྲོང་ཁྱེར་དང་ནི་ལམ་གྱི་བཞི་མདོ་དང༌། ཤིང་གཅིག་

ནི་ཤིང་གཞན་གྱི་གྲིབ་མས་ཤིང་དེ་མི་ནོན་ཞིང༌། ཤིང་དེའི་གྲིབ་མས་ཀྱང་ཤིང་གཞན་མི་ནོན་པའི་ཤིང་ངོ༌། །ཞིང་སྐྱོང་ལ་སོགས་པ་ལྷག་པར་གནས་པའི་དཔའ་བོའི་ཁྱིམ་དང༌། རི་རྩེ་དང་དབང་ཕྱུག་ཆེན་པོའི་མཚན་མ་སྟེ་ལིང་གའི་
དྲུང་དུ་སྙིང་པོ་ལ་ཉེ་བས་ཉེ་བའི་སྙིང་པོ་ཡི་གེ་བདུན་པ་རྟག་ཏུ་དྲན་ཏེ། མི་སྣང་བ་སྒྲུབ་པའི་སྒོ་ནས་ཟློས་ན། ལྷ་དང་མི་གཞན་གྱིས་མཐོང་བར་མི་འགྱུར་བས་མི་སྣང་བ་འགྲུབ་བོ། །སྔར་བཤད་པའི་གནས་དེ་དག་ཏུ་བསྒྲུབས་ན་འགྲུབ་
པ་དེ་བས་ན། གྲོང་ལ་སོགས་པའི་ཡུལ་ཕྱོགས་འདི་དག་ཏུ་སྒྲུབ་པ་པོ་ནི་རྟག་ཏུ་གནས་པ་ཡིན་ནོ། །རང་ཧེ་རུ་ཀར་གསལ་བའི་སྙིང་ཁར་པདྨ་འདབ་མ་དྲུག་པ་ལ་ཉེ་སྙིང་ཡི་གེ་བདུན་གྱི་བདག་ཉིད་ཅན་ཁ་དོག་དམར་པོ་བསམས་ནས།
སྔགས་ཁ་དོག་དམར་པོ་བུང་བ་འཁྲིགས་པ་ལྟ་བུར་འཕྲོས་པ་ཤིང་སྡོང་གི་རྩེ་མོར་བསམས་ནས། ཡི་གེ་བདུན་པ་དང་དབྱེར་མི་ཕྱེད་པར་འདྲེས་པར་བསམས་ན་ཤིང་སྡོང་དེ་དམའ་བ་སྟེ་འགྱེལ་པར་འགྱུར་རོ། །ཤིང་དྲུང་ཞེས་པ་ལྟར་
ན་ཤིང་གི་རྩ་བར་སེམས་པ་ཡིན་མོད་ཀྱང་བྷ་བས་རྩེ་མོར་ཡི་གེ་བདུན་སེམས་པར་བཤད་དོ། །ས་རྣམས་ཞེས་པ་ལ་ས་འཛིན་ཞེས་འབྱུང་ཞིང༌། དེའི་དོན་རྡོ་ཡི་རི་བོ་ལ་བཤད་དེ་སྔར་ལྟར་བྱས་ན་དེ་རྣམས་ཀྱང་ནི་འགྱེལ་བར་འགྱུར་བ་
ལས་གཞན་དུ་མིན་ནོ། །གཉིས་པ་ནི། རང་ཧེ་རུ་ཀར་གསལ་བའི་ལུས་ཀྱི་སྙིང་གར་པདྨ་དམར་པོ་འདབ་མ་དྲུག་པ་ཅིག་བསམ། དེའི་ལྟེ་བ་འདབ་མ་དང་བཅས་པ་བདུན་ལ། ཉེ་སྙིང་གི་ཡི་གེ་རེ་རེ་རྣམ་པར་བཀོད་དེ། མལ་འོག་གི་ས་

ལ་བདུད་རྩི་ལྔས་བྱུགས་ཏེ། ཀུ་ཤ་སྟན་དུ་བྱས་པ་ལ་ཉལ་ལ། ཡི་གེ་བདུན་གྱི་བདག་ཉིད་ཅན་གྱི་སྔགས་གྲངས་བརྒྱ་རྩ་བརྒྱད་པ་ཉིད་དུ་བཟླས་ཏེ། རང་ལས་མཁའ་འགྲོ་མའི་འཁོར་སྤྲོས་ནས་འཇིག་
རྟེན་གསུམ་དང་ལྷན་ཅིག་འདྲེས་ནས། སླར་ཡང་རང་གི་སྣ་བུག་གཡོན་པ་ནས་ཞུགས་ཏེ། ཉལ་བའི་ཆོ་ག་བཞིན་དུ་ཉལ་ན་རྨི་ལམ་དུ་ནི་བྱ་བ་ཀུན་རང་གི་ཡིད་ལ་འདོད་པ་ཐམས་ཅད་སྟོན་པར་འགྱུར་རོ་ཞེས་གསུང་ངོ༌། །བཤད་
སྦྱར་ལས། རང་གི་ལུས་ལ་དཀྱིལ་འཁོར་གྱི་འཁོར་ལོ་རིམ་པ་ཇི་ལྟ་བ་བཞིན་དུ་བསྒོམས་ལ། བདུད་རྩི་ལྔས་བྱུགས་པའི་ཀུ་ཤའི་སྟན་ལ་ཉལ་ཏེ་སྔགས་བརྒྱ་རྩ་བརྒྱད་བཟླས་ནས་ཉལ་བས་རྣལ་འབྱོར་མས་རྨི་ལམ་དུ་སྟོན་
ནོ་ཞེས་འཆད་དོ། །དཔའ་བོས་རང་གི་ལུས་ལ་རྣམ་བཀོད་ཀྱི་དོན། རང་གི་སྤྱི་བོ་དང༌། དཔྲལ་བ་དང༌། མིག་གཉིས་དང༌། ཁ་དང་ཕྲག་པ་དང༌། སྙིང་གར་ཟླ་བའི་དཀྱིལ་འཁོར་གྱི་སྟེང་དུ་ཁ་དོག་དཀར་པོའི་ཡི་གེ་བདུན་དགོད་
ཅེས་འཆད་དོ། །བྷ་བས་བདག་གི་ལུས་ལ་བཀོད་པའི་དོན། མིག་དང་རྣ་བ་དང་སྣ་དང་ལྕེ་དང་ལུས་དང་ཡིད་ལ། ཨོཾ་ནས་བགྲངས་པའི་ཡི་གེ་དྲུག་དང༌། ཡིད་ལ་ཧཱུཾ་བཀོད་པའི་མཐར་ཕཊ་དགོད་པར་འདོད་དོ། །རྨི་ལམ་རྟོག་པ་འདི་
ནི་བྱ་སླ་ཞིང་དོན་ཆེ་བ་དང༌། གྲུབ་ཆེན་སོ་སོའི་མན་ངག་ལས་འབྱུང་བ་ཡིན་པས་ཀུན་ཤེས་ན་གཅིག་ལ་མ་བྱུང་ཡང་བརྟག་པ་གཞན་ལ་བྱས་པས་ཆོག་པས་བཀོད་དོ། །བླ་མ་གོང་མའི་མན་ངག་ནི། འབབ་ཆུའི་འགྲམ་གྱི་བྱེ་མ་

དང་ཀུ་ཤ་ལ་སྔགས་བརྒྱ་རྩ་བརྒྱད་བཟླས་ཤིང་བདུད་རྩི་ལྔ་གཏོར་ལ། ས་ཕྱོགས་གཙང་མར་བྱེ་མའི་སྟེང་དུ་འདུག་སྟེ་རང་གི་སྙིང་གར་འཁོར་ལོ་བསམས་ལ། བཟླས་བརྗོད་ཀྱི་སྔགས་བདག་གི་ཁ་དང་མིག་དང་རྣ་བ་དང་སྣ་ནས་འཕྲོས་
ཏེ། སེམས་ཅན་ལ་ཁྱབ་པར་བྱས་ཤིང་སླར་བསྡུ་པའི་སྦྱོར་བས་གསང་སྔགས་ཟློ་ཞིང༌། གློ་གཡས་པ་ཕབ་ནས་ཉལ་ན་ཇི་སྐད་བཤད་པ་དེ་བཞིན་དུ་འགྱུར་རོ། ཞེས་གསུང་ངོ༌། །རྨི་ལམ་དུ་ཡིད་ལ་འདོད་པ་སྟོན་ཚུལ་ནི། དུས་མིན་
པར་འཆི་བ་དང༌། བཅོམ་པ་དང་ཉམས་པ་སོགས་ཀྱི་བྱ་བ་ཀུན་ཏུ་གང་གྱུར་པ་དང༌། བྱ་བ་དང་མི་བྱ་བ་རྣམ་པ་སྣ་ཚོགས་པ་སྔར་བཤད་པ་ལས་གཞན་དག་ཐམས་ཅད་ཀྱང་རྨི་ལམ་དུ་རྣལ་འབྱོར་མས་སྟོན་ནོ། །དུས་མིན་ཞེས་
པའི་རྐང་པ་གཅིག་ལ་དུས་མ་ཡིན་པར་འཆི་བ་བཅོམ་པ་སྟེ་སེལ་བར་བྱེད་ཅིང༌། ཉམས་པ་འཕེལ་བར་བྱེད་པར་འགྲེལ་པ་གསུམ་ལས་འཆད་དེ། དུས་མིན་དུ་འཆི་བ་སོགས་ཀྱི་མཚན་མ་མཐོང་ན། 
འདི་ལ་འདི་ལྟར་གྱིས་ཞེས་ཐབས་བསྟན་པས་དུས་མིན་གྱི་འཆི་བ་སེལ་བ་སོགས་བྱེད་པའོ། །ལྷས་རྨི་ལམ་དུ་ལུང་སྟོན་པ་དེ་བཞིན་དུ་ལྷའི་མཐུས་པྲ་ཕབ་པས་བྱ་བ་དང་མི་བྱ་བ་སྟོན་པ་ནི། མཛེས་པའི་གཞོན་ནུ་མའམ་
ཁྱེའུ་གཞོན་ནུ། དུས་ཚོད་མིན་པ་ཞེས་པ་དགོངས་མོ་བོས་ཏེ་མིག་བཀབ་ལ་ཉེ་སྙིང་གི་སྔགས་བརྒྱ་རྩ་བརྒྱད་དུ་བཟླས་པས་བསྔག་གོ། ཐོ་རངས་ཇི་ལྟ་བ་བཞིན་དུ་སྟོན་པར་འགྱུར་ཏེ། ཁང་པའི་ནང་དུ་མར་མེ་སྤར་ལ། དྲི་བཟང་

པོའི་ཆུས་བཀང་བའི་བུམ་པས་བྲིས་སྐུ་དང་སྐུ་གཟུགས་རྣམས་ལ་ཡང་དག་པར་མཆོད་དོ། །རལ་གྲིའམ་ཆུ་དང་མར་མེ་དང་མེ་ལོང་བསྟན་ལ། སྔགས་པས་བདག་ཉིད་རྟག་ཏུ་དཔལ་ཧེ་རུ་ཀའི་རྣལ་འབྱོར་
དང་ལྡན་པས། པྲ་སེན་ནི་འབེབས་པར་བྱེད་ཅིང༌། དཔལ་ཧེ་རུ་ཀ་བསྒོམས་ནས་ཉེ་སྙིང་ལན་བདུན་དུ་བཟླས་བརྗོད་བྱས་པས་དགེ་བ་སྟེ་བྱར་རུང་བ་དང༌། མི་དགེ་བ་སྟེ་བྱར་མི་རུང་བ་རྣམས་ལྷའི་མཐུས་སྟོན་པར་འགྱུར་རོ། །ཡང་
ན་མཐེ་བོང་ཏིལ་མར་གྱིས་བཀྲུས་ལ། སེན་རྩི་ཞེས་པ་རྒྱ་སྐྱེགས་ཀྱི་ཁུ་བས་བྱུགས་ཏེ། གཞོན་ནུའམ་གཞོན་ནུ་མ་ལ་བསྟན་ན་སུ་ཞིག་གིས་ནོར་ཁྱེར་བ་སྨྲ་བར་འགྱུར་ཞིང༌། བཅོམ་པ་དང་ཉམས་པ་ལ་སོགས་པ་ཡང་སྟོན་པར་
འགྱུར་ཏེ་མཐེ་བོང་ལ་པྲ་དབབ་པའོ། །གསུམ་པ་ལ་ལྔ། སྔགས་དང་འཁོར་ལོ་ལ་བརྟེན་ནས་ནད་ཞི་བར་བྱ་བ། དབང་གི་སྦྱིན་སྲེག་གདམ་ང་དང་བཅས་པ། ལས་ཀྱི་དབྱེ་བས་ཁ་དོག་གི་དབྱེ་བ་བསྟན་པ། དུག་དང་རིམས་ལ་སོགས་
པ་འཇིག་ཚུལ། རྒྱན་པོ་དང་གཡུལ་ལས་རྒྱལ་བ་ཞར་བྱུང་དང་བཅས་པའོ། །དང་པོ་ནི། པྲ་འབེབས་པ་བཤད་པ་དེ་ནས་དཔའ་བོ་ཧེ་རུ་ཀའི་ཉེ་སྙིང་ཡི་གེ་བདུན་པའི་སྔགས།   འཁོར་ལོ་ལ་དགོད་པའི་དབྱེ་བ་མི་འདྲ་བ་ཉིད་ཀྱི་
ལས་སྒྲུབ་ཚུལ་བཤད་པ་ནི། ཉི་མའི་དཀྱིལ་འཁོར་གྱི་དབུས་སུ་ཉེ་སྙིང་གི་ཧཾ་ལ་སོགས་པས་དངོས་སུ་དགོད་པ་སྟེ་བྲི་བའམ་ཡིད་ཀྱིས་བསམས་ནས་ནི། དེའི་དབུས་སུ་ནད་པ་བསམས་ཏེ་སྦེལ་ཚིག་དང་བཅས་པས་ཉེ་སྙིང་

སྟོང་གི་བར་དུ་བཟླས་པར་བྱ་ཞིང༌། ལག་པ་ལ་སྔགས་ཀྱི་ཡི་གེ་ཤེལ་གྱི་རྣམ་པ་ལྟ་བུར་ནི་བསྒོམས་ལ་ནད་ཀྱིས་གདུངས་པའི་ནད་པ་ལ་བསྟན་པར་བྱས་ན། ལག་པ་མཐོང་བ་ཙམ་གྱི་མོད་ལ་ནི་ནད་ཀུན་འཇོམས་པར་ཐེ་ཚོམ་མེད་དོ། །སྐབས་འདིར་
བསྒྲུབ་བྱའི་སྙིང་ཁར་དེའི་རྣམ་ཤེས་མཐེ་བོང་གི་ཚད་ཙམ་དྲི་མ་མེད་པའི་ཤེལ་ལྟར་བསྒོམས་ན་ནད་ལས་གྲོལ་བར་འགྱུར་རོ་ཞེས་འགྲེལ་པ་མང་པོས་འཆད་དེ་གཞུང་གིས་ཟིན་པར་འདོད་དོ། །སྟོན་ཀའི་དུས་ཀྱི་ཟླ་བ་འདྲ་བའི་ཟླ་བའི་དཀྱིལ་
འཁོར་བསམས་ལ། དེ་ལ་ཟླ་བའི་དབུས་སུ་ཕྱོགས་བཞི་དང་དེའི་དབུས་སུ་རེའུ་མིག་ལྔ་བྱས་པས། མཚམས་སུ་བཞི་དང་བཅས་པའི་རེའུ་མིག་དགུ་རྣམ་པར་བཀོད་ཅིང༌། དེའི་དབུས་སུ་ཨོཾ། ཤར་དུ་ཧྲིཿ ལྷོར་ཧ། ནུབ་ཧ། བྱང་དུ་ཧུཾ། ཡང་
དབུས་སུ་ཧུཾ། མཚམས་བཞིར་ཕཊ་བཞིའམ། ཊ་མ་གཏོགས་པའི་ཕ་བཞི་དགོད་དེ། ཡི་གེ་ཤེལ་གྱི་མདོག་ལྟར་དཀར་པོར་སྣང་ཞིང་གསལ་བའི་འཁོར་ལོར་ནད་རྣམས་ཀུན་སེལ་བ་ལ། བསྒྲུབ་བྱ་དབུས་སུ་གནས་པའི་འཁོར་ལོ་ལག་
པ་གཡོན་པར་བསྒོམས་ཏེ།  རྒྱུ་བ་དང་མི་རྒྱུ་བའི་དུག་གིས་ཟིན་པའི་མགོ་བོར་བཞག་ལ། དེ་ལས་བདུད་རྩིའི་རྒྱུན་བབ་པས་ལུས་ཐམས་ཅད་ལ་དུག་མེད་པར་བསམས་ན་དུག་མེད་པར་འགྱུར་རོ། །དེ་བཞིན་དུ་རིམས་དང་གདོན་དང་སོགས་ཀྱི་
སྒྲས་རྒྱུ་བ་དང་མི་རྒྱུ་བའི་དུག་དང༌། བརྗེད་བྱེད་དང་གཟེར་ནད་ཀྱི་སྒྲས་ལྷོག་པ་སོགས་དང༌། མཛེ་ཅན་དང་མཆེ་བའི་དུག་གིས་ཟིན་པ་སོགས་ཀྱི་ནད་རྣམས་དང༌། དེ་དག་ལས་གཞན་པའི་ནད་ཀུན་ཐེ་ཚོམ་མེད་པར་ནི་ཟླ་བའི་གཟུགས་ལ་ཡི་གེ་བདུན་པ་

བཀོད་པ་ལག་པ་གཡོན་པར་བསམས་ནས་ནད་ཀྱིས་གདུངས་པ་ལ་བསྟན་པའམ་བྱབ་པར་བྱས་ཤིང༌། སྔགས་ཀྱི་ཡི་གེ་དེ་རྣམས་ཀྱི་འོད་ཟེར་བདུད་རྩིའི་རང་བཞིན་ཅན་བྱུང་སྟེ། ཤར་ལ་སོགས་པའི་
ཕྱོགས་བཅུར་རྣམ་པར་འབྱེར་བ་སྟེ་ཁྱབ་པར་བསྒོམས་ན་དུག་ལ་སོགས་པ་སེལ་ལོ། །གཉིས་པ་ནི། སྦྱིན་སྲེག་གི་དུས་ནི་མཚན་མོ་གསང་བ་སྟེ་དབེན་པ་ལ་གནས་ཏེ། གཽ་ནི་དོན་མང་པོ་ལ་འཇུག་ཀྱང་འདིར་ནི་བ་ལང་ངོ༌། །མཾ་ས་
ནི་ཤའོ། །དེ་ནི་བུ་རམ་དང་སྦྲང་རྩི་དང་ཤ་ཁ་རའི་མངར་གསུམ་ལ་བཏགས་པ་སྟེ། དེ་གསུམ་གྱིས་སྦགས་པའི་བསྲེག་རྫས་ཡི་གེ་བདུན་གྱི་གསང་སྔགས་ཀྱིས་སྦྱིན་སྲེག་བྱེད་ལུགས་ཤེས་པས། དབང་གི་ལས་ཐམས་ཅད་
པའི་ཐབ་ཏུ་སྟོང་ཕྲག་བརྒྱད་དུ་སྦྱིན་སྲེག་བྱས་ན། སྔགས་པས་ནང་བར་གྱི་དུས་སུ་ནི། གསེར་སྲང་སྟོང་ནི་རྙེད་པར་འགྱུར་ལ། སྦྱིན་སྲེག་སྟོང་ཕྲག་བཅུ་ཡིས་ནི་ཡུལ་འཁོར་དམ་པ་སྟེ་མཆོག་རྙེད་པར་འགྱུར་རོ། །སྦྱིན་སྲེག་
གིས་སྒྲུབ་པ་ལས་ཡང་ན་སྔར་བཤད་པའི་གནས་གང་དང་གང་དུ་གསང་སྔགས་ཀྱི་རྒྱལ་པོ་ཉེ་སྙིང་ནི། ཞི་བ་ལ་སོགས་པའི་དོན་དུ་བསམས་ནས་ཟློ་བ་དེ་ཡི་ཚེ། གནས་དེ་དང་དེར་ནི་དོན་དེ་སྐྱེ་བ་སྟེ་འབྱུང་བར་འགྱུར་བར་
ཐེ་ཚོམ་མེད་དོ། །བོད་ཁ་ཅིག་ན་རེ་ཞིང་གང་དུ་སྐྱེ་འདོད་པའི་གནས་སུ་སྐྱེ་བར་བྱའོ་སྙམ་ནས། ཉེ་སྙིང་བརྒྱ་རྩ་བརྒྱད་རེ་བཟླས་ན་གནས་གང་དུ་སྐྱེ་འདོད་པ་དེར་སྐྱེའོ་ཞེས་འཆད་པ་ནི་དོན་མིན་ཏེ། ལས་སྒྲུབ་པ་ལ་སྦྱིན་སྲེག་

བྱེད་མི་བྱེད་གཉིས་ཀྱི་ཚུལ་སྟོན་པར་སྣང་བའི་ཕྱིར་རོ། །གསུམ་པ་ནི། དཀྱིལ་འཁོར་གྱི་ལྷ་དང་མེ་ལྷ་དང༌། སྔགས་ཀྱི་ཁ་དོག་དང༌། ཆས་གོས་དང༌། མེ་ཏོག་ལ་སོགས་པའི་མཆོད་རྫས་རྣམས་ཁ་དོག་དཀར་པོར་བྱས་པ་ཡིས་ནི། ནད་དང་
གདོན་ལ་སོགས་པ་ཞི་བར་འགྱུར་བའི་ལས་འགྲུབ་ཅིང༌། དེ་རྣམས་ཁ་དོག་ནག་པོར་བྱས་པས་སྐད་ཅིག་དག་གིས་ཏེ་མྱུར་དུ་གསོད་པར་བྱེད་དོ། །དེས་མཚོན་ནས་བསྐྲད་པ་དང་དབྱེ་བ་སོགས་ཀྱང་ཤེས་པར་བྱའོ། །དེ་རྣམས་དམར་
པོར་བྱས་པས་ནི་བསྒྲུབ་བྱ་དབང་དུ་འགྱུར་པ་སྟེ་དེ་ཡང་འཕྲལ་དུ་ངེས་པར་འགུགས་པར་འགྱུར་རོ། །ལྷ་ལ་སོགས་པ་རྣམས་ཀྱི་ཁ་དོག་སེར་པོ་བྱས་པ་ཡིས་གཞན་གྱི་དཔུང་ལ་སོགས་པ་ཐམས་ཅད་གནོན་པ་སྟེ་རེངས་པར་འགྱུར་
ཏེ། ལས་སོ་སོ་ལ་ཁ་དོག་གི་དབྱེ་བ་སོ་སོར་བཤད་པ་འདི་ནི་བསྟན་བཅོས་ཏེ་རྒྱུད་རྣམས་ལས་ངེས་པ་ཡིན་ནོ། །ཐམས་ཅད་གནོན་ཞེས་པའི་གནོན་བྱ་སྟོན་པ་ནི་ལྷ་ལ་སོགས་པ་ཁ་དོག་སེར་པོ་ཡིས་ནི་གཞན་གྱི་དཔུང་ནི་གནོན་
པ་དང༌། ཆུ་ལ་འགྲོ་བའི་གྲུ་དང༌། གཞན་གྱིས་བྱས་པའི་འཁྲུལ་འཁོར་དང༌། གླང་པོ་ཆེ་ལ་སོགས་པ་གནོན་པ་སྟེ་རེངས་པར་བྱེད་དོ། །དེ་རྣམས་ཁ་དོག་དཀར་པོ་ཡིས་ནི། ཡིད་ལ་བསམས་པ་ཙམ་གྱིས་ནི་དུས་མ་ཡིན་པའི་འཆི་
བའི་རྒྱུ་ཡང་ཞི་བར་བྱས་ཏེ། འཆི་བ་དེ་ལས་ངེས་པར་སློང་བ་སྟེ་ཐར་བར་འགྱུར་རོ། །དུག་སྦྲུལ་ཆེན་པོ་བརྒྱའི་མཆེ་བའི་དུག་གིས་ཟིན་པའི་དུག་གི་ནད་དེ་ཡང་དེ་ལས་མྱུར་དུ་སློང་བ་སྟེ་ཐར་བར་བྱེད་དོ། །བཞི་པ་ནི། དུག་གིས་བརྒྱལ་

བ་རྣམས་སྒྲུབ་པ་པོས་མཐོང་ནས་བརྒྱལ་བ་དེ་ལས་རབ་ཏུ་སད་པའི་ཐབས་བྱས་པས། བརྒྱལ་བ་ལས་རབ་ཏུ་སད་བར་འགྱུར་ལ། ཉིན་གཅིག་པ་ལ་སོགས་པའི་རིམས་དང༌། གཟའ་ལ་སོགས་པའི་གདོན་དང༌། 
བརྗེད་བྱེད་ཀྱི་གདོན་གྱིས་ཟིན་པ་རྣམས་ནི། སྔགས་པའི་ལག་པ་གཡོན་པར་འཁོར་ལོ་བྲིས་པ་མཐོང་བས་འཇིག་པ་སྟེ་དེ་རྣམས་ཉམས་པར་འགྱུར་རོ། །ལྔ་པ་ནི། རྒྱན་པོ་སྟེ་ཤོ་འདེབས་པ་དང༌། གཡུལ་དུ་འཇུག་པའི་དུས་སུ་ཉེ་སྙིང་
གི་འཁོར་ལོ་དང་བཅས་པའི་ལག་པའི་ཁུ་ཚུར་བཅིངས་ཏེ། ཡིད་ལ་ཉེ་སྙིང་གི་སྔགས་སྤེལ་ཚིག་དང་བཅས་པ་རྟག་ཏུ་ཟློས་པར་བྱེད་ན། ཁུ་ཚུར་མ་བཀྲོལ་བ་དེ་སྲིད་དུ་རང་གང་འདོད་པའི་བྱ་བ་ཐམས་ཅད་སྒྲུབ་པ་སྟེ་འགྲུབ་པར་
འགྱུར་ལ། གལ་ཏེ་དགྲ་བོ་ལག་ན་ནི་མཚོན་ཆ་འཕྱར་པར་བྱེད་པ་ཡང༌། ཇི་སྲིད་ཁུ་ཚུར་མ་བཀྲོལ་བར་དུ་མཚོན་ཆ་གཏོང་བར་མི་ནུས་སོ། །ལས་སྦྱོར་འདི་ལ་ལཱ་བ་པས། ལྡོང་རོས་སམ་ཡུང་བས་ལག་པ་གཡོན་པའམ་ཟངས་ལེབ་ལ་
འཁོར་ལོ། ཆེ་གོ་མོའི་ལུས་ལ་འཁོར་ལོ་ཐམས་ཅད་ཟློག་ཅིག་ཅེས་པ་སྤེལ་ཚིག་དང་བཅས་པ་བྲིས་ལ། སྔགས་སྟོང་བཟླས་ནས་ཁ་བསུབས་ལ་རྡོ་རྗེའི་ཆུ་རུ་གཞུག །དེ་ནས་བླངས་ཏེ་སྔགས་བཟླས་ཤིང་ཁུ་ཚུར་གྱི་ནང་དུ་བཅུག་ན།
ཁུ་ཚུར་མ་བཀྲོལ་བར་དུ་མཚོན་ཆས་མི་ཚུགས་སོ། །འགེགས་ནས་ཤི་བའི་རོའི་ཁར་རྡོ་རྒྱུས་བཅུག་དེ་ནས་བླངས་ཏེ། རང་ཁ་ནུབ་ཕྱོགས་མིན་པར་བལྟས་ནས་འཁོར་ལོ་འདི་བྲིས་ན་བྲིས་པ་ཙམ་གྱིས་རྒྱན་པོ་ལས་རྒྱལ་བར་འགྱུར་རོ་

ཞེས་འཆད་དོ། །ཡང་ན་ལ་གཞན་ཡང་ཞེས་འབྱུང་བ་ལེགས་པས་སྔར་བཤད་པའི་དཔུང་གནོན་པ་སོགས་ལས་གཞན་པའི་ཕ་རོལ་པོའི་ལུས་ངག་རེངས་པར་བྱེད་པའི་བྱ་བ་ཐམས་ཅད་ནི། འཁོར་ལོ་ལག་པར་བཅུག་ནས་ཁུ་ཚུར་
བཅིངས་པས་སྔར་བཤད་པ་དེ་བཞིན་ཉིད་དུ་སྒྲུབ་པར་བྱེད་པ་སྟེ་བསྒྲུབ་པར་བྱའོ། །སྔགས་པ་རང་ཉིད་ཀྱིས་འབྲས་བུ་དང༌། མེ་ཏོག་དང༌། དེའི་འདབ་མ་དང་སོ་རྩི་དང་དེ་བཞིན་དུ་ཁ་ཟས་གཞན་རྣམས་ལའང་ལག་པ་གཡོན་པར་ཟླ་
བ་དང༌། འཁོར་ལོ་རེའུ་མིག་དགུ་པ་ལ་ཉེ་སྙིང་སྔར་བཞིན་བཀོད་ནས། དེ་ལས་བདུད་རྩི་འཛགས་པས་དེ་ཐམས་ཅད་ལ་ཁྱབ་པར་བསམས་ཏེ་ལོངས་སྤྱོད་པར་བྱ་བ་ནི་གདམས་ངག་གོ་ཞེས་འཆད་པ་ལྟར་བྱའོ། །ལྔ་པ་ནི། དེ་ལྟར་
སྔར་བཤད་པའི་ལས་སྒྲུབ་པའི་ནུས་པ་འགྲུབ་པའི་ཐབས་ནི། སྔར་བཤད་པའི་གནས་སུ་གནས་ནས་ལུས་ཏེ་སྐུའི་སྦྱོར་བ་སྟེ་རྣལ་འབྱོར་བྱེད་པ་ནི་དང་པོ་སྟེ། དཔལ་འཁོར་ལོ་བདེ་མཆོག་གི་གཟུགས་ཀྱི་བདག་ཉིད་དུ་རྫོགས་
པར་བྱེད་པའོ། །དེ་བཞིན་དུ་གཉིས་པ་ནི་ཡིད་ཀྱིས་ལྷ་མོ་ཕག་མོ་སྒོམ་པའོ། །ནུས་པ་ཡིན་ཞེས་པ་སྐད་དོད་ལ་ཡིད་ཀྱི་ཡིན་ཞེས་པར་ཡོད་གསུངས་པ་ལྟར་རོ། །གསུམ་པ་དག་ནི་ངག་ཉིད་དེ་ཞེས་པ་ནི་མཁའ་འགྲོ་མ་ནས་
གཤིན་རྗེ་བརྟན་མ་ལ་ཐུག་པར་མཆོད་པ་དང་བསྟོད་པ་ནས་གཟུང་བ་སྔོན་དུ་འགྲོ་བས། རིམ་པ་ཇི་ལྟ་བ་བཞིན་དུ་རྫོགས་པར་བྱས་ནས་སྔགས་ཀྱི་བཟླས་པ་ལས་ལས་ཐམས་ཅད་འགྲུབ་པར་འགྱུར་རོ། །ཞེས་པའི་

དོན་ནོ་ཞེས་ཏ་ཐཱ་ག་ཏ་རཀྵི་ཏས་འཆད་དེ། སྔོན་དུ་སྒྲུབ་ཐབས་བཟླས་པ་དང་བཅས་པ་ལ་གོམས་པར་བྱས་ནས་ཕྱིས་ལས་བསྒྲུབ་ཅེས་པའི་དོན་ནོ། །བཞི་པ་དམིགས་པར་མི་འགྱུར་ཏེ་ཞེས་པ་འགྲེལ་པ་
རྣམས་དང་ལོ་ཆེན་གྱི་འགྱུར་ལ་མེད། ཡོད་པ་རྣམས་ཀྱི་ལུགས་ཀྱིས་ལུས་ངག་ཡིད་ཀྱི་སྦྱོར་བ་གསུམ་ལས་གཞན་མེད་པའི་དོན་དུ་འཆད་དོ། །སྔར་བཤད་པ་ལྟར་གོམས་པའི་མཐར་ལས་རྣམས་བསྒྲུབས་ན། སྔགས་ཀྱི་རྒྱལ་པོ་
ཉེ་སྙིང་གིས་འགྲུབ་པར་འགྱུར་རོ། །གང་འགྲུབ་པ་ནི་ས་གཞི་ཤིང་གིས་མཚོན་པ་དང་བཅས་པ་ཕྱིའི་ཕྱོགས་བཞིའི་རྒྱ་མཚོ་ཆུ་ཡི་སྐ་རགས་བཏགས་པ་སྟེ་བཅིངས་པ་དེ་ལ་གནས་པའི་དངོས་གྲུབ་འགྲུབ་པ་འདིར་ནི་ཐེ་ཚོམ་མེད་
དོ། །ས་གསུམ་གྱི་ཁམས་གསུམ་གྱི་རྒྱུ་བ་བཅུད་ཀྱི་སེམས་ཅན་དང༌། མི་རྒྱུ་བ་སྣོད་ཀྱི་འཇིག་རྟེན་དང་བཅས་པར་དམོད་པ་འདེབས་པ་སྟེ། ངག་ཙམ་གྱིས་ཚར་གཅོད་པ་དང་ཕན་འདོགས་པའི་རྗེས་སུ་འཛིན་པར་ནུས་པ་ཡིན་
ནོ། །གསུམ་པ་ནི། དཔལ་ཧེ་རུ་ཀ་མངོན་པར་བརྗོད་པ་བསྡུས་པའི་རྒྱུད་ལས། ཉེ་བའི་སྙིང་པོའི་སྒོ་ནས་ལས་སྒྲུབ་པའི་ཆོ་གའི་ལེའུ་སྟེ། བཞི་བཅུ་རྩ་གསུམ་པའོ།།  །།འཁོར་ལོ་སྡོམ་པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་
རྒྱ་ཆེར་བཤད་པ་སྦས་པའི་དོན་ཀུན་གསལ་བ་ལས། ལེའུ་བཞི་བཅུ་རྩ་གསུམ་པའི་བཤད་པའོ།།        ༈         །།གཉིས་པ་དེ་དང་ཡུམ་གྱི་གོ་ཆ་ལ་བརྟེན་ནས་བསྒྲུབས་པ་ལ་གསུམ། བཤད་པར་དམ་བཅའ་བ། དམ་བཅས་

པའི་དོན་བཤད་པ། ལེའུ་ཡི་མཚན་བསྟན་པའོ། །དང་པོ་ནི། ལེའུ་ཞེ་གསུམ་པ་བཤད་པའི་རྗེས་དེ་ནས་ལས་རྒྱའི་ཕོ་ཉ་མོ་ལ་བརྟེན་ཏེ། ཡི་གེ་བདུན་པ་གོ་ཆའི་རྣལ་འབྱོར་མ་དྲུག་གི་སྔགས་དང་ལྡན་པས། བསྒྲུབ་བྱ་གང་དུ་སྟེ་ལ་
དབང་ལ་སོགས་པའི་ལས་ཡང་དག་པར་བརྩམས་ན་བརྩམས་པ་དེ་ཡི་མོད་ལ་ལས་རྣམས་མྱུར་དུ་འགྲུབ་པ་བཤད་པར་བྱའོ་ཞེས་སྦྱར་རོ། །གཉིས་པ་ལ་གསུམ། དབང་གི་སྒོ་ནས་དགུག་པའི་ལས། གནོན་པའི་ལས་སླར་དགྲོལ་
བ་དང་བཅས་པ། སྨྱོ་བྱེད་ཀྱི་ལས་སླར་དགྲོལ་བ་དང་བཅས་པའོ། །དང་པོ་ལ་གཉིས། འཁོར་ལོ་ལ་བརྟེན་ནས་དགུག་པ་དང༌། སྦྱིན་སྲེག་ལ་བརྟེན་ནས་དགུག་པའོ། །དང་པོ་ནི། ལག་པ་གཡོན་པའི་དབུས་སུ་སྟེ་མཐིལ་དུ་འཁོར་ལོ་རྩིབས་
དྲུག་པའི་དབུས་སུ་སྣ་ཚོགས་པདྨ་འདབ་མ་དྲུག་པ་བྲི། དེའི་ལྟེ་བ་ལ་ཨོཾ། འདབ་མ་ལ་ཧྲིཿཧ་ཧ་ཧུཾ་ཧུཾ་ཕཊ་ཅེས་པ་དགོད། འཁོར་ལོའི་རྩིབས་དྲུག་ལ་རྣལ་འབྱོར་མའི་གོ་ཆའི་སྔགས་ཨོཾ་བཾ་ལ་སོགས་པ་དྲུག་ལས་དང་རྗེས་སུ་མཐུན་པའི་
ཁ་དོག་ཅན། བསྒྲུབ་བྱའི་མིང་དང་སྤེལ་བ་རྣམ་པར་དགོད། ཡི་གེ་བདུན་པའི་ཆོ་ག་ཡིས་ཞེས་པ་དང༌། རྣལ་འབྱོར་མ་དྲུག་ཡང་དག་གནས། ཞེས་པ་ལ། ལག་དབུས་ཡི་གེ་བདུན་དགོད་བྱ། །རྣལ་འབྱོར་མ་དྲུག་རྩིབས་དྲུག་གནས། ཞེས་
དཀའ་རྒྱལ་གྱི་འགྲེལ་པར་འབྱུང་བ་ལྟར་གོ་བར་བྱའོ། །ལག་པ་གཡོན་པའི་འཁོར་ལོ་དང་མིང་སྤེལ་བའི་བསྐུལ་ཚིག་དང་ལྡན་པར་ཟློས་ཤིང༌། སྔགས་ལས་འོད་ཟེར་ལྕགས་ཀྱུའི་རྣམ་པ་ཅན་འཕྲོས་པས། བསྒྲུབ་བྱ་གང་ཞིག་

རང་གི་གཟུགས་འཛིན་པ་ཅན་བཀུག་པར་བསམས་ནས། ཁ་ནས་གསང་སྔགས་ཀྱི་རྒྱལ་པོ་ཡི་གེ་བདུན་པ་ཟློས་བཞིན་པས། བསྒྲུབ་བྱ་གང་ལ་རང་གི་ལག་པ་དེ་བསྟན་པའི་བསྒྲུབ་བྱ་དེ་ནི་ངེས་པར་འགུགས་པར་འགྱུར་
རོ། །གཉིས་པ་ནི། ཙན་དན་དམར་པོའི་རྡུལ་ཏེ་བྱེ་མ་དང༌། དེ་བཞིན་དུ་སྐེ་ཚེ་དང་ལན་ཚྭ་དང་བསྒྲུབ་པར་བྱ་བའི་རྐང་རྗེས་ཀྱི་ས་གཅིག་ཏུ་སྡོམ་པར་བྱས་ནས་ཞིབ་ཏུ་བཏག་པར་བྱ། ཟླ་བ་དང་ཉི་མ་བཀོད་པའི་ལག་པ་གཉིས་ཀྱིས་མཉེས་
ལ་ཐབ་ཁུང་དུ། གོ་ཆའི་རྣལ་འབྱོར་མ་དྲུག་གི་འཁོར་ལོ་བྲིས་ཏེ་མཚན་མོའི་དུས་སུ། སྨེ་ཤ་ཅན་གདོལ་པའི་མེའམ་དུར་ཁྲོད་ཀྱི་མེ་ལ། རྣལ་འབྱོར་མའི་སྔགས་བསྐུལ་ཚིག་དང་ལྡན་པས་ཕྱེ་མ་སྲེག་པའི་སྦྱིན་སྲེག་བྱའོ། །དེ་ནས་
ཐལ་བ་ལ་བསྒྲུབ་བྱའི་གཟུགས་བརྙན་བྱས་ཏེ། གྲོ་ག་ལ་འཁོར་ལོ་ཇི་ལྟ་བ་བཞིན་བྲིས་ནས་དེའི་སྙིང་གར་བཅུག་སྟེ། བདག་ཉིད་ལ་མངོན་དུ་ཕྱོགས་པར་བཞག་ལ། བསྒྲུབ་བྱ་མྱོས་པ་བཀུག་གཟུགས་བརྙན་ལ་བཅུག་སྟེ། མིང་
སྤེལ་དང་བཅས་པའི་སྔགས་བཟླས་པའི་སྦྱོར་བ་འདི་ནི་བརྩམ་པར་བྱས་ལ། ཇི་སྲིད་བརྒྱ་ཕྲག་གཅིག་གི་བར་དུ་བཟླས་ན་དེས་ནི་ངེས་པར་ཏེ་གདོན་མི་ཟ་བར་འགུགས་པར་འགྱུར་རོ། །གང་ལ་དགུག་པའི་ལས་བྱེད་པའི་བསྒྲུབ་
པར་བྱ་བའི་བདག་ཉིད་ནོར་བདག་དང་ནོར་དང་འཁོར་གྱི་སྐྱེ་བོ་རྣམས་རང་གི་དབང་དུ་འགྱུར་རོ། །ལས་ཀྱི་སྦྱོར་བ་འདི་ནི་གྲུབ་པ་སྟེ་གཞན་དུ་མི་འགྱུར་བར་རྟག་པ་སྟེ་རྣམ་པ་གཞན་དག་ཏུ་འགྱུར་བར་ནི་ང་མི་སྨྲའོ། །གཉིས་པ་ནི། རྡུལ་

དེ་ཉིད་ནི་སྔར་བཤད་པའི་ཙནྡན་དམར་པོ་ལ་སོགས་པའི་ཕྱེ་མ་མང་པོ་སྟེ་དེ་བླངས་ནས་སུ་ལྕགས་ཀྱི་ཕྱེ་མ་དང་ནི་རྣམ་པར་བསྲེའོ། །དེ་ནས་དུར་ཁྲོད་ཀྱི་རས་ལ་བསྒྲུབ་བྱའི་མིང་སྤེལ་ཚིག་དང་བཅས་པ་བྲིས་པར་གཏུམས་ནས་ནི།
སྤེལ་ཚིག་དང་བཅས་པའི་སྔགས་ལན་བདུན་བཟླས་ལ་ལམ་བཞི་མདོ་རུ་ཟབས་སུ་སོར་བརྒྱད་ཙམ་དུ་ས་བརྐོས་ནས། དགྲ་ཡི་མིང་དང་བཅས་པར་ནི་བསྒྲུབ་བྱ་གང་གི་མིང་སྨོས་པའི་སྔགས་བཟླས་ཏེ། ས་བརྐོས་པ་དེར་སྦས་པར་
གྱུར་པ་དེ་ནི་མྱུར་དུ་གནོན་པ་སྟེ་རེངས་པར་འགྱུར་རོ། །སླར་གསོ་བར་འདོད་ན་འཁོར་ལོ་ས་འོག་ནས་བཏོན་ནས་འཁོར་ལོའི་ནང་གི་ཕྱེ་མ་དེ་ཉིད་ལ། དགྲོལ་བའི་སྤེལ་ཚིག་དང་བཅས་པའི་སྔགས་བཟླས་ནས་ནི། འབད་དེ་བ་ཡི་
འོ་མ་གཙང་མ་ཡིས་འཁོར་ལོ་བཀྲུས་པ་ཡིས། རེངས་པ་དེ་ནི་སླར་ཡང་གསོས་པར་གྱུར་ན། སླར་སོས་པ་འགྲུབ་པ་ཉིད་དུ་ཐེ་ཚོམ་མེད་དོ། །གསུམ་པ་ནི། སྔར་བཤད་པའི་ཕྱེ་མ་བཞི་པོ་དེ་ནི་བླངས་ནས་ནི་སྨྱོ་བྱེད་ཐང་ཁྲོམ་པའི་
རྩ་བ་སྡོང་བུ་འདབ་མ་མེ་ཏོག་འབྲས་བུ་ལྔ་དང་ལྡན་པ་རུ་བྱས་པ་དེས་ནི། དུར་ཁྲོད་ཀྱི་རས་ཏེ་རོ་རས་ལ་དགྲ་ཡི་མིང་སྤེལ་ཚིག་དང་བཅས་པའི་འཁོར་ལོ་སྔར་བཤད་པ་བྲིས་པ་བཅུག་ལ། རས་དེས་བཅིངས་པ་སྟེ་གཏུམས་ནས།
བསྒྲུབ་བྱའི་མིང་སྤེལ་ཚིག་དང་བཅས་པའི་སྔགས་ལན་བརྒྱར་བཟླས་བརྗོད་བྱས་ནས་ནི། དུར་ཁྲོད་དུ་ནི་ས་བརྐོས་ནས་ངེས་པར་སྦས་ན། བསྒྲུབ་བྱ་དེ་འཕྲལ་དུ་སྨྱོ་བ་ཉིད་དུ་འགྱུར་རོ། །སླར་གསོ་བར་འདོད་ན་བཏོན་པ་ཉིད་ཀྱིས་ཐར་

བར་འགྱུར་ཏེ། དེ་ཡང་འཁོར་ལོ་ས་འོག་ནས་བཏོན་ནས་བ་ཡི་འོ་མ་གཙང་མ་ཡིས་འབད་པས་བཀྲུ་བར་བྱས་ཏེ། སླར་ཡང་གསོ་བར་བྱེད་པ་དག་བྱས་ན། སོས་པ་འགྲུབ་པ་ཉིད་དུ་ཐེ་ཚོམ་མེད་དོ། །དེ་བཞིན་ཞེས་པ་
ནི་སྔར་དང་འདྲ་བར་བསྟན་ཏོ། །གསུམ་པ་ནི། དཔལ་ཧེ་རུ་ཀ་མངོན་པར་བརྗོད་པ་བསྡུས་པའི་རྒྱུད་ལས། རྣལ་འབྱོར་མ་དྲུག་གི་གོ་ཆ་དང་ཉེ་སྙིང་ཡི་གེ་བདུན་གྱིས་ལས་སྒྲུབ་པའི་ཆོ་གའི་ལེའུ་སྟེ། བཞི་བཅུ་རྩ་བཞི་པའོ།  །
འཁོར་ལོ་སྡོམ་པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་བཤད་པ་སྦས་པའི་དོན་ཀུལ་གསལ་བ་ལས། ལེའུ་བཞི་བཅུ་རྩ་བཞི་པའི་བཤད་པའོ།།     ༈    །།གཉིས་པ་དཔའ་མོའི་གོ་ཆ་དང་ཧ་ལྔ་ལ་བརྟེན་ནས་ལས་བསྒྲུབ་
པ་ལ་གཉིས། དཔའ་མོའི་གོ་ཆ་དང་ཚིག་གི་དངོས་གྲུབ་སྒྲུབ་པའི་ཆོ་ག་དང༌། ཧ་ལྔ་ལ་བརྟེན་ནས་ལས་བསྒྲུབ་པའོ། །དང་པོ་ལ་གསུམ། བཤད་པར་དམ་བཅའ་བ། དམ་བཅས་པའི་དོན་བཤད་པ། ལེའུ་ཡི་མཚན་བསྟན་པའོ། །དང་པོ་ནི། ལེའུ་ཞེ་བཞི་པ་བཤད་པ་
དེ་ནས་བཤད་པའི་ལས་རྣམས་ལས་ཕུལ་དུ་བྱུང་བའི་ལས་ཀྱི་རབ་མཆོག་ནི། ངག་གི་ནུས་པ་ཁྱད་པར་ཅན་གྱི་དངོས་གྲུབ་གྲུབ་པ་ལ་བརྟེན་ནས་ལས་བྱེད་པ་བཤད་པར་བྱའོ། །གཉིས་པ་ལ་བཞི། ཚིག་གི་དངོས་གྲུབ་བསྒྲུབ་པའི་ཐབས།
དེ་ལ་བརྟེན་ནས་དགུག་པའི་ལས་དུ་མ་བསྒྲུབ་པ། ཐབས་གཞན་ལ་བརྟེན་ནས་ཚིག་གི་དངོས་གྲུབ་བསྒྲུབ་པ། དེ་ཐོབ་ནས་ལས་མི་འདྲ་བ་དུ་མ་ཚིག་གིས་བསྒྲུབ་པའོ། །དང་པོ་ནི། ཀ་ར་བཱི་ར་ནི་རྟ་བོང་གི་རྔོ་གསོད་པར་བྱེད་པས་རྟ་གསོད་དུ་

གྲགས་པ་སྟེ། དོན་རེ་ལྗགས་པ་ཡིན་ལ། དེ་ལ་དཀར་ནག་གཉིས་ཡོད་པའི་ནག་པོ་ལ་མེ་ཏོག་དམར་པོ་འོང་བས། དེའི་མེ་ཏོག་དམར་པོ་བརྒྱ་རྩ་བརྒྱད་ནི་བླངས་ནས་སུ་འབད་དེ་བ་ཡི་འོ་མས་བཀྲུས་ལ། དཔའ་མོའི་གོ་ཆའི་སྔགས་ཀྱིས་
བཟླས་བརྗོད་བརྒྱ་ཡང་བྱ་བ་ཡིན་ནོ། །དེ་ལྟར་སྔགས་ལན་རེ་བཟླས་པའི་མེ་ཏོག་གིས་རང་བྱུང་གི་ལིང་གའི་སྤྱི་བོར་བསྣུན་པར་བྱའོ། །དེ་ལྟར་ལྷའི་རྣལ་འབྱོར་ལ་ཤིན་ཏུ་མཉམ་པར་བཞག་པས་ཉི་མ་སྟེ་ཞག་བདུན་དུ་འོ་མ་འཐུང་ཞིང་ཁྲུས་
བྱ་བ་ཡིན་ནོ། །ཞག་བདུན་སོང་བ་དེ་ནས་ཞག་གསུམ་སྨྱུང་བར་གནས་པ་བྱས་ཏེ་ཉིན་ཞག་བཅུ་གཅིག་པ་ལ་མེ་ཏོག་དེ་དག་ནི་བླངས་ནས་སུ། ཀ་ར་བཱི་རའི་ཤིང་ཤུན་ལ་བརྒྱུས་ཏེ་རྒྱ་མཚོར་འགྲོ་བའི་ཆུ་བོ་ཆེན་པོའི་འགྲམ་དུ་སོང་ནས་ནི་
རྣལ་འབྱོར་མའི་འཁོར་ལོ་མཆོད་དེ། མེ་ཏོག་རྣམས་རེ་རེ་ནས་ནི་ཆུ་ལ་དོར་རོ། །དེ་དག་ཐམས་ཅད་ཀྱང་རིམ་པ་བཞིན་དུ་མེ་ཏོག་རེ་ལ་སྔགས་ལན་རེ་རབ་ཏུ་བཟླས་ནས་བྱའོ། །ཆུ་བོར་མེ་ཏོག་ཐ་མ་དོར་བའི་དུས་སུ་ནི། ཆུ་བོ་རྒྱུན་ལས་
བཟློག་སྟེ་རབ་ཏུ་འབབ་ན། སྙིམ་པས་མེ་ཏོག་ཆུ་དང་བཅས་པར་བླངས་ནས་ནི། སོས་མ་རེག་པར་མེ་ཏོག་ཆུ་བཅས་དེ་འཐུངས་ན། འདི་ཡི་གསང་བའི་རྒྱུད་འབུམ་པ་ལས་འབྱུང་བའི་ཚིག་གི་དངོས་གྲུབ་ནི། སྒྲུབ་པ་པོ་ཡིས་འགྲུབ་པར་འགྱུར་རོ། །
གཉིས་པ་ལ་གསུམ། སྐྱེ་གནས་ཀྱི་ཕྱག་རྒྱ་བཅིངས་པ་ལ་བརྟེན་ནས་དགུག་པ། སྦྱིན་སྲེག་ལ་བརྟེན་ནས་དགུག་པ། ཀ་ར་བཱི་རའི་མེ་ཏོག་ལ་བརྟེན་ནས་ལས་བསྒྲུབ་པའོ། །དང་པོ་ནི། ཚིག་གི་དངོས་གྲུབ་གྲུབ་པ་དེ་ནས་སྐྱེ་གནས་ཀྱི་ཕྱག་རྒྱ་

ནི། དཀའ་རྒྱལ་གྱིས་ནམ་མཁའི་དབུས་སུ་སྣ་ཚོགས་པདྨ། དེའི་ཕྱི་རོལ་ཏུ་སྟོན་ཀའི་ཟླ་བ་ལྟར་དཀར་བའི་ཟུར་གསུམ་པ་ལ་འཆད་དོ། །ཆོས་འབྱུང་གི་ཕྱག་རྒྱར་མངོན་ནོ། །བྷ་བས། སྐྱིལ་ཀྲུང་བྱས་ལ་རྡོ་རྗེ་བསྡམས་
པ་བྱས་ནས། གུང་མོ་གཉིས་ཀྱི་ཁ་དང་མཐེ་བོང་གཉིས་ཀྱི་ཁ་སྦྱར་ཏེ། མཛུབ་མོ་གཉིས་བསྒྲེངས་ཏེ་ཕན་ཚུན་སྦྱར་བ་ནི་སྐྱེ་གནས་ཀྱི་ཕྱག་རྒྱར་འཆད་དོ། །འགྲེལ་པ་གཞན་ནས་སྐྱེ་གནས་ཀྱི་ཕྱག་རྒྱ་བཅིང་བ་ནི། ཕྱིའི་རིག་མ་དང་ཁ་
སྦྱར་གྱི་སྦྱོར་བ་ལ་འཆད་དེ། ཆོས་འབྱུང་གི་ཕྱག་རྒྱ་འཆིང་བ་དང༌། རིག་མ་ལ་བརྟེན་པ་གཉིས་ཀ་ལ་བརྟེན་ནས་སྒྲུབ་པའོ། །ཆོས་འབྱུང་གི་ཕྱག་རྒྱ་དེ་བཅིངས་ལ། དགུག་པའི་སྔགས་སྤེལ་ཚིག་དང་བཅས་པ་བརྒྱ་རྩ་བརྒྱད་དུ་བཟླས་ནས་
ནི། སྔགས་པ་བསྒྲུབ་བྱའི་གཟུགས་བརྙན་གྱི་ཕྱོགས་སུ་མངོན་པར་ཕྱོགས་ནས། བསྒྲུབ་པར་བྱ་བའི་གཟུགས་བརྙན་གྱི་ལྟོ་བར་འཁོར་ལོ་གནས་པ་སྟེ་བཅུག་པ་དེ་ལ་ཡིད་ཀྱིས་དམིགས་པ་ལས་གནས་བཞིན་དུ། བློ་དང་ལྡན་པ་སྟེ་
སྒྲུབ་པ་པོས་ཐུན་གསུམ་དུ་ལག་པ་གཡོན་པའི་མཐེ་བོས་སྐུད་པ་མནན་ལ་མཐེའུ་ཆུང་གིས་གསང་གནས་ཀྱི་སྐུད་པ་བསྐྱོད་པར་བྱ་སྟེ་གཟུགས་བརྙན་བྱ་ཚུལ་སོགས་ནི་འཆད་པར་འགྱུར་རོ། །དེ་ལྟར་བྱས་ན་བྲམ་ཟེ་གསོད་པས་
མཚོན་པའི་སྡིག་ཆེ་བ་དག་གིས་ཀྱང༌། ཞག་བདུན་གྱིས་བརྒྱ་བྱིན་དང་སོགས་པས་དབང་ཕྱུག་ལ་སོགས་པ་ཡང་ངེས་པར་འགུགས་སོ། །འདི་འདྲའི་རིགས་རྣམས་སྔར་སྡིག་ཆེན་པོ་བྱས་ཀྱང་ཕྱིས་ཐེག་པ་འདིར་ཞུགས་ནས།

 སྡིག་སྤངས་པའི་ནུས་པ་ཁྱད་པར་ཅན་རྙེད་པ་ལ་དགོངས་སོ། །སྔར་བཤད་པའི་བསྒྲུབ་བྱའི་གཟུགས་གང་ལས་བྱེད་པ་སོགས་བཤད་པ་ནི། ཙནྡན་དམར་པོའི་རྡུལ་དང་བསྒྲུབ་བྱའི་རྐང་རྗེས་ཀྱི་ས་ལ་ནི། གང་འགུགས་པའི་བསྒྲུབ་པར་
བྱ་བའི་གཟུགས་བརྙན་བྱས་ལ། སྒྲ་དང་པི་པི་ལིང་དང་ཕོ་བ་རིས་ཏེ་ཚ་བ་གསུམ་གྱིས་གཟུགས་བརྙན་དེའི་ལུས་ལ་བསྐུ་ཞིང༌། དེར་མ་ཟད་སྤྲ་ཚིལ་གྱིས་ཀྱང་དེའི་ལུས་ལ་རབ་ཏུ་བྱུག་གོ། འགྲེལ་པ་གཞན་རྣམས་ནས་སྤྲ་ཚིལ་ལ་གཟུགས་
བརྙན་བྱས་ཏེ། ཙནྡན་དམར་པོའི་ཕྱེ་མ་དང་ཚ་བ་གསུམ་གྱིས་བྱུག་ཅེས་འཆད་དོ། །འདིའི་ལྟོ་བར་གཞུག་རྒྱུའི་འཁོར་ལོ་ནི་འཆད་པར་འགྱུར་རོ། །དེ་ནས་སྒྲུབ་པ་པོ་ཡིས་གཟུགས་བརྙན་གྱི་གསང་གནས་སུ་སྟེ་མོ་ཡིན་ན་སྐྱེ་གནས་དང༌། 
ཕོ་ཡིན་ན་ལིང་ག་ནས་ཟངས་མའི་ཁབ་ཀྱིས་ཕུག་ནས་ནི། དེའི་ཤུལ་ནས་སྐུད་པ་བརྒྱུས་ལ་སྐུད་པ་དེ་མཐེའུ་ཆུང་གིས་བསྐྱོད་པ་ཡིན་ནོ། །བཤད་སྦྱར་ལས་གཟུགས་བརྙན་གྱི་མདུན་དུ་ཡབ་ཡུམ་ཁ་སྦྱར་དུ་བྱས་ཏེ། སྔགས་སྤེལ་
ཚིག་དང་བཅས་པ་བཟླ་ལ། དེའི་རྗེས་སུ་མཐེའུ་ཆུང་ཞེས་བྱ་བ་ལ་སོགས་པ་ནི། དེ་ལ་ཡིད་ཀྱིས་གནས་ཞེས་པའི་མཐར་ཏེ། རྡོ་རྗེས་གཡོན་པའི་མཐར་རྩ་བའི་སྒྲར་བརྗོད་དོ། །དེ་ཡིད་ཀྱིས་ཐུན་གསུམ་དུ་བསྐྱོད་པར་བྱའོ་ཞེས་འཆད་པ་
ལྟར་ན། བཟླས་པ་ལ་ཡིད་ཀྱིས་གནས་པར་བྱས་པའི་མཐར་གསང་གནས་ཀྱི་རྡོ་རྗེས། གཡོན་པ་སྟེ་བུད་མེད་ལ་ལོངས་སྤྱད་པའི་མཐར། རྩ་བ་སྟེ་འོག་མའི་སྒྲར་བརྗོད་པ་མཐེའུ་ཆང་གིས་གསང་གནས་ཀྱི་སྐུད་པ་བསྐྱོད་པ་ན། ཡིད་

ཀྱིས་བསྒྲུབ་བྱའི་པདྨ་བསྐྱོད་པར་སེམས་པ་ཐུན་གསུམ་དུ་བྱའོ། །ཡང་དེ་ལས། འདིས་ནི་རྣལ་འབྱོར་པ་སྒྲུབ་པ་པོས་ཆགས་པ་ཅན་གྱི་ཐམས་ཅད་ཀྱི་ཐམས་ཅད་རྫོགས་པར་འགྱུར་བར་བསྟན་པ་ཡིན་ནོ། ཞེས་འབྱུང་སྟེ།
དེ་ལྟར་བྱས་པ་དེས་བསྒྲུབ་བྱ་རང་ལ་ཆགས་པ་ཅན་གྱི་འདོད་པ་ཐམས་ཅད་རྫོགས་པར་བྱས་པས་ཡུན་རིང་པོར་རང་གི་དབང་དུ་འགྱུར་བའི་དོན་ནོ། །བྷ་བས་ནི་མཐེའུ་ཆུང་ནི་གོ་ཆའི་རྣལ་འབྱོར་མ་དྲུག་གི་སྔགས་ཀྱི་ཡི་གེའི་ཕྲེང་བ་སྤེལ་ཚིག་དང་བཅས་
པ་ཤོག་བུ་ལ་བྲིས་པ། བསྒྲུབ་བྱའི་རྐང་རྗེས་ཀྱི་ས་ལ་སོགས་པ་ལས་བྱས་པའི་གཟུགས་བརྙན་གྱི་ལྟོ་བར་གཞུག་གོ། བསྐྱོད་པ་ནི་སྔགས་དེ་བཟླས་པར་བྱ་བ་སྟེ་དེ་ཡང་གཟུགས་བརྙན་གྱི་མདུན་དུ། ཐུན་གསུམ་དུ་དེ་ཡིད་ལ་གནས་པར་བྱས་ཏེ་
ཟློས་པའོ་ཞེས་འཆད་དོ། །སྔར་བཤད་པའི་གཟུགས་བརྙན་དེ་སེང་ལྡེང་གི་མེའི་འདག་མ་དུ་བ་མེད་པ་ལ། ལས་སྦྱོར་ལ་མཁས་པས་ཉི་མ་བདུན་དུ་ཐུན་རེ་ལ་སྔགས་ལན་བརྒྱར་བཟླས་ཏེ་སྤྲ་ཚིལ་མ་ཞུ་ཙམ་བྱས་ཏེ་བསྲོ་བར་བྱའོ། །དེ་ལྟར་བྱས་པས་
བཟླས་པའི་མཐར་ནི། མིའི་བདག་པོ་དང་མདུན་ན་འདོན་ཏེ་བློན་པོ་ཆེན་པོ་དང༌། བཙུན་མོ་འཁོར་དང་བཅས་པ་ནི་ངེས་པར་འགུགས་པར་བྱེད་པ་ཡིན་ནོ། །མིའི་བདག་པོ་འཁོར་དང་བཅས་པའི་མིང་སྔགས་དང་སྤེལ་བའི་ཚིག་གོ་ཆའི་སྔགས་ཀྱིས་
འཁོར་ལོ་སྔར་བཤད་པ་གྲོ་གའི་འདབ་མར་བྲི་བར་བྱ་སྟེ། དེ་ཡང་ཡི་དྭགས་ནི་རོའོ། །དེའི་སེན་རྩི་ནི་དེའི་སེན་མོ་ལ་བསྐུས་པའི་རྒྱ་སྐྱེགས་སོ། །རོ་ཙ་ན་ནི་གི་ཧཾ་སྟེ་དེ་གཉིས་ཀྱི་སྣག་ཚས་མཉམ་པར་བཞག་པ་སྟེ་ཡིད་མ་ཡེངས་པས་བྲིས་

ནས་ནི། བསྒྲུབ་བྱའི་གཟུགས་བརྙན་གྱི་ལྟོ་བར་གཞུག་ལ། དེ་ནས་བསྒྲུབ་བྱའི་མིང་དང་སྔགས་སྤེལ་ནས་གང་གཟུགས་བརྙན་ལ་མངོན་པར་ཕྱོགས་ཏེ་བརྒྱ་ཞག་བདུན་དུ་བཟླས་ནས་སེང་ལྡེང་གི་མེ་དུ་བ་མེད་པ་ལ་གཟུགས་བརྙན་དེ་བདུགས་
ཤིང་སྟེ་བསྲོ་བར་བྱ་ཞིང༌། ཡང་དུར་ཁྲོད་ཀྱི་མེ་སྟེ་དུར་ཁྲོད་ཀྱི་སོལ་བའམ་ཐལ་བའི་མེ་ལ་གདུང་པར་བྱ་སྟེ། དགུག་པའི་ལས་བསྒྲུབ་པའི་ཕྱིར་དུ་བཤད་དོ། །བསྲོ་བའི་ཚད་ནི་ཇི་སྲིད་དུ་གཟུགས་བརྙན་གྱི་སྤྲ་ཚིལ་མ་ཞུ་བར་བསྲོས་པར་
གྱུར་ན། ཞག་བདུན་དུ་སྔགས་བརྒྱ་རྩ་བརྒྱད་བཟླས་པའི་མཐར་ནི། རྒྱལ་པོ་ཕལ་པ་དང༌། དེར་མ་ཟད་འཁོར་ལོ་སྒྱུར་བ་དང་བཅས་པར་ཡང་ངེས་པར་འགུགས་པར་འགྱུར་བ་ཡིན་ནོ། །གཉིས་པ་ནི། བསྒྲུབ་པར་བྱ་བའི་རྐང་རྗེས་ཀྱི་ས་དང༌། 
ཙནྡན་དམར་པོ་ཉིད་དང་ནི། དུར་ཁྲོད་ཀྱི་ཐལ་བར་བསྲེགས་པ་ཞེས་བྱ་སྟེ། མལ་གྱི་འགྱུར་ལས། དུར་ཁྲོད་ཐལ་བར་བསྲེགས་པ་རྣམས། ཞེས་འབྱུང་བ་ལེགས་སོ། །རྫས་དེ་རྣམས་སྒྲུབ་པ་པོ་ཡིས་གཅིག་ཏུ་བསྡུས་ལ། གང་འགུགས་པའི་
གཟུགས་བརྙན་བྱའོ། །དེ་ནས་གཟུགས་དེ་སེང་ལྡེང་གི་མེ་དུ་བ་མེད་པ་ལ་རབ་ཏུ་འབད་པས་བསྲོ་བར་བྱའོ། །དེ་ནས་རྡུལ་ཏེ་གཟུགས་བརྙན་དེ་ལག་པ་གཉིས་ལ་སྔར་བསྟན་པའི་འཁོར་ལོ་གཉིས་བཀོད་དེ། མཉེས་ནས་གཟུགས་ཕྱེ་མར་
བཀྲུམས་པ་དེས་སྦྱིན་སྲེག་བྱའོ། །ཇི་སྲིད་དུ་དགུག་པ་མ་གྲུབ་ཀྱི་བར་དེ་སྲིད་དུ་སྦྱིན་སྲེག་བྱས་པས་འགྲུབ་པར་འགྱུར་རོ། །རྡུལ་དེ་བླངས་ནས་ཞེས་པའི་རྐང་པ་གཉིས། གཉིས་འདུས་ཀྱི་འགྱུར་ལ་མེད་ལ། འགྱུར་གཞན་གཉིས་ལས་ཀྱང་

མེད་པ་ནི་བཤད་སྦྱར་དང་མཐུན་ནོ། །ཡོད་པ་ལྟར་ན་རྡུལ་ཏེ་གཟུགས་བརྙན་དེ་བླངས་ནས་མ་ཡེངས་པར་དབུགས་ཕྱིར་མི་འབྱིན་པར་ནང་དུ་བསྡམས་ཏེ་དུར་ཁྲོད་དུ་སྦས་ན་ཞེས་པ་ཏེ་སྦྱིན་སྲེག་མི་བྱེད་
པའི་ལུགས་སོ། །དེ་ལྟར་བྱས་ན་ནི་བསྒྲུབ་བྱ་དེ་བརྒྱལ་ཞིང་སེམས་དང་བྲལ་བ་དང་འདྲ་བ་དང༌། ཅི་ཡིན་མི་ཤེས་པར་རྣམ་པར་རྨོངས་ཤིང་དེར་མ་སོང་ན་ཉོན་མོངས་པ་སྟེ་སྡུག་བསྔལ་གྱིས་གདུངས་པ་དང་ལྡན་པར་
མཐོང་ནས། རླུང་གི་ཤུགས་ལྟར་མགྱོགས་པར་འོངས་ནས་ནི། སྒྲུབ་པོ་པོའི་སྟེང་ནས་འོག་ཏུ་ལྷུང་བར་འགྱུར་རོ། །གསུམ་པ་ནི། སྦྱིན་སྲེག་བཤད་པ་དེ་ནས་ལས་ཀྱི་ཕོ་ཉ་མོ་ཞེས་པ་སྐྱེས་པའི་རོ་སྲེག་སར་བུད་མེད་
མཆོངས་ཏེ་མཉམ་དུ་བསྲེགས་པའི་སར་སོང་ནས། བུད་མེད་དེའི་མིང་ནས་བོས་ལ་ཁྱོད་ཀྱིས་བདག་གི་བྱ་བ་འདི་ནི་རྟག་ཏུ་གྱིས་ཤིག་ཅེས་ལན་གསུམ་དུ་བསྒོ་བ་འཛིན་དུ་གཞུག་པར་བྱའོ། །ཀ་ར་བཱི་རའི་ལྕུག་མ་ནི་རླན་དང་བཅས་
པ་གྲུ་མོ་ནས་དཔུང་པ་རྫོགས་པའི་བར་གྱི་ཚད་དང་མཉམ་པའམ་ལག་པ་ཕྱེད་དང་གཉིས་ཀྱིས་ཚད་ཙམ་བླངས་ལ། འབར་བར་འགྱུར་བའི་རོ་བསྲེགས་པའི་མེ་ལ་དོར་ཏེ། ཇི་སྲིད་དུ་ལྕུག་མ་དེ་ནི་མ་ཚིག་པར་མྱུར་དུ་སོང་སྟེ་དེ་
བླངས་ལ་རེག་པ་སྟེ་དཔའ་མོའི་གོ་ཆའི་སྔགས་ལན་བདུན་བཟླས་ནས་ནི། གང་ཞིག་བཟླས་ཏེ་ཞེས་པ་ནི་ཆེ་གེ་མོ་འདིར་ཤོག་ལ། ཁྱེའུ་འམ་བུ་མོ་ཆེ་གེ་མོ་འདིར་ཁྲིད་ལ་ཤོག་ཅིག་ཅེས་བཟླས་ཏེ། ལག་པ་གཡོན་པས་གཡོན་

ཕྱོགས་སུ་བསྐོར་ན་ནི། བསྐོར་བ་དེས་ནི་སྐོར་བ་དེའི་སྐད་ཅིག་ལ་སྐྱེས་པའམ་བུད་མེད་རང་གི་གཟུགས་མཛེས་པ་ཅན་རླུང་གི་ཤུགས་ཀྱིས་འོང་བར་འགྱུར་རོ། །ཆེ་གོ་མོ་འདིར་ཤོག་ལ་ཞེས་པ་ནི་སྔར་གྱི་བུད་མེད་ཤི་བ་དེར་མངོན་པས་སྔ་མ་
དང་འདི་གཉིས་སྦྲེལ་རྒྱུའོ། །གསུམ་པ་ནི། ཀ་ར་བཱི་རའི་མེ་ཏོག་དམར་པོ་ལ་སྔགས་བརྒྱ་རྩ་བརྒྱད་བཟླས་ཏེ་པུ་ཤྱ་སྟེ་རྒྱལ་གྱི་སྦྱོར་བ་ལས་མེ་ཏོག་བླངས་ཏེ། སྒྲུབ་པ་པོས་གི་ཧཾ་གིས་བྱུགས་ལ་མེ་ཏོག་མྱོས་བྱེད་ཀྱི་ཆུ་ལ་ཡང་དག་པར་
གནས་པ་ལ་བརྒྱ་རྩ་བརྒྱད་བཟླས་ནས། རང་ཆུ་བོ་ཆེན་པོར་ཞུགས་ནས་ནི་ལྟེ་བ་མན་ཆད་ཆུར་བཅུག་སྟེ་སྔགས་སྟོང་ཕྲག་གཅིག་བཟླས་པར་བྱའོ། །དེའི་རྗེས་སུ་སྒྲུབ་པ་པོ་རང་ལག་པ་ཐལ་མོ་སྦྱར་བའི་དབུས་སུ་སྒྲུབ་གྲོགས་ཀྱིས་མེ་ཏོག་
འདབ་མ་རྒྱས་ཤིང༌། ཟེའུ་འབྲུ་སོགས་ཉམས་པ་མེད་པ་གནས་པ་སྟེ་གཞུག་པར་བྱའོ། །ཕྱིར་ཀླགས་ཏེ་ཞེས་པ་ལ་ལེགས་བཀང་སྟེ་ཞེས་འབྱུང་བས་ལག་པ་གཉིས་སྒྲུབ་གྲོགས་ཀྱིས་བཅུག་པའི་མེ་ཏོག་གིས་ལེགས་པར་བཀང་སྟེ་ཆུ་དང་
བཅས་པ་སོ་ལ་མ་རེག་པར་བཏུང་བར་བྱའོ། །འཐུངས་པའི་རྗེས་དེ་ནས་སྒྲུབ་པ་པོ་དེ་ཡིས་ཚིག་ཙམ་གྱིས་ལས་ཐམས་ཅད་འགྲུབ་པའི་ཚིག་གི་དངོས་གྲུབ་ཐོབ་པར་འགྱུར། །ལྷ་སྦས་ཀྱིས། སྐྱེ་གནས་དབུས་གནས་མེ་ཏོག་དེ། ཞེས་འདོན་པ་ལྭ་བ་
པ་ཡི་ཡང་དགོངས་པར་སྣང་བས། དེ་གཉིས་ལ་ལག་པ་སྦྱར་བའི་དབུས་གནས་ཞེས་པ་མེད་དོ། །དེ་དག་གི་ལྟར་ན་ཉི་ཟླ་གཟས་ཟིན་པའི་ཚེ། སྐྱེ་གནས་གཉིས་ཏེ་གསང་གནས་གཉིས་ཁ་སྦྱར་བའི་དབུས་སུ་མེ་ཏོག་དམར་པོ་གཞུག་པར་བཞེད་དེ།

 ཉི་ཟླ་གཟའ་ལས་གྲོལ་བ་དང་བཏོན་ནས་ཆུ་དང་བཅས་པ་འཐུང་བར་མངོན་ནོ། །བཞི་པ་ལ་གཉིས། དགུག་པ་དང་དྲག་པོའི་ལས། དགུག་པའི་ལས་བྱེ་བྲག་ཏུ་བཤད་པའོ། །དང་པོ་ནི། ཚིག་གི་དངོས་གྲུབ་གྲུབ་པའི་དགོས་པ་
ནི། རྒྱལ་པོའམ་རྒྱལ་པོའི་ཆུང་མ་ནི་དགུག་པའི་ཡིད་ཀྱིས་མིང་ནས་སྨོས་ཏེ་ཁུག་ཅིག་ཅེས་བརྗོད་ན་ངེས་པར་འགུགས་པར་འགྱུར་རོ། །དེ་བཞིན་དུ་བརྗོད་པས་ལྷར་བཅས་པའི་ལྷ་མིན་དང་མི་རྣམས་ནི་མྱུར་དུ་དབང་དུ་བྱེད་པར་འགྱུར་རོ། །
ཁྲོས་པའི་བསམ་པས་ཆེ་གེ་མོ་སོད་ཅིག་ཅེས་པའི་ཚིག་གིས་གསོད་པར་འགྱུར་ཞིང༌། མཛའ་བ་དབྱེ་བ་དང་གནས་ནས་བསྐྲད་པ་ཉིད་ཀྱང་བྱེད་དེ། མདོར་ན་སྒྲུབ་པ་པོ་ཡིས་ཚིག་ཙམ་གྱིས་ཚར་གཅོད་པ་ཉིད་བྱེད་པར་འགྱུར་རོ། །འདི་དང་འདི་རེངས་
པར་གྱུར་ཅིག་ཅེས་པའི་ཚིག་ཙམ་གྱིས་ནི་ཆུ་བོ་དང་ཤིང་རྟ་དང་འཁྲུལ་འཁོར་དང་རྒྱ་མཚོ་དང༌། གླང་པོ་དང་རྟ་དང་དེ་བཞིན་དུ་སྤྲིན་དང་སྐྱེས་བུ་སྟེ་སྐྱེས་པ་དང༌། འམ་གྱི་སྒྲས་བུད་མེད་དང་ཡང་ན་བྱ་ཡང་གནོན་པ་སྟེ་རེངས་པར་བྱེད་དེ། མདོར་ན་ཡིད་
ཀྱིས་བསམས་ནས་ཡིད་ལ་ལས་གང་བྱ་བར་འདོད་པ་ཐམས་ཅད་ཚིག་ཙམ་གྱིས་བྱེད་པར་འགྱུར་བ་ནི། ཚིག་གི་དངོས་གྲུབ་གྲུབ་པའི་མཐུ་ཡིན་ནོ། །གཉིས་པ་ནི། བསྒྲུབ་བྱ་དགུག་པ་ཡི་ནི་སྦྱོར་བ་དག་ཁྱད་པར་དུ་བཤད་པར་བྱ་སྟེ། དེ་ནི་བུད་མེད་
ཐམས་ཅད་རྨོངས་པ་སྟེ་མྱོས་པར་བྱེད་པ་ཞེས་པ་ནི་མཚོན་པ་ཙམ་མོ། །དེ་སྟོན་པ་ནི་ཀ་ར་བཱི་རའི་མེ་ཏོག་དམར་པོ་ཁྲོས་པའི་ཚེ་ཡང་དག་པར་བླངས་ནས་སུ། རིག་པ་སྟེ་དཔའ་བོའི་གོ་ཆའི་སྔགས་ལན་བརྒྱ་བཟླས་པ་དང་ཕྱག་རྒྱའི་སྐྱེ་གནས་ཀྱི་དབུས་སུ་

གཞུག་པར་བྱ་སྟེ། དེའི་དོན་མེ་ཏོག་དེ་ནི་ཕྱིའི་ལས་རྒྱ་དང་ཁ་སྦྱར་བྱས་པའི་ཕྱག་རྒྱའི་གསང་བའི་གནས་སུ་ངེས་པར་སྦྱར་བ་སྟེ་དེར་བཅུག་པའོ། །གཉིས་སུ་མེད་པའི་ཡེ་ཤེས་ཀྱི་རྣལ་འབྱོར་དང་ལྡན་པའི་སྔགས་པས། གོ་ཆའི་སྔགས་མིང་
སྤེལ་དང་བཅས་པ་བརྒྱ་ཕྲག་གཅིག་ཏུ་བཟླས་ནས། སྐྱེ་གནས་ཀྱི་དབུས་ཀྱི་མེ་ཏོག་དེ་ལས་སྒྲུབ་པ་པོ་ཡིས་མེ་ཏོག་གཅིག་བླངས་ལ། མེ་ཏོག་དེ་ཡིས་ནི་གང་ལ་བསྣུན་པ་དེ་ནི། བསྣུན་པའི་མོད་ལ་རང་གི་དབང་དུ་འགྱུར་རོ། །དབང་དུ་
འགྱུར་ཚུལ་ནི། མེ་ཏོག་བསྣུན་པའི་མཐུས་བསྒྲུབ་བྱ་དེ་བརྒྱལ་ཞིང་སེམས་དང་བྲལ་བ་སྟེ་དྲན་པ་ཉམས་པ་དང༌། ཡན་ལག་གི་ཚིགས་ཀུན་གྱི་བྱ་བ་བྱེད་པ་ལ་རང་དབང་མེད་པར་སྒྲུབ་པ་པོ་ཡི་གཞན་དབང་དུ་འགྱུར་བ་སྟེ། སྔར་
གྱི་སེམས་ན་མངོན་གྱུར་དུ་ལྡོག་པ་རུ་སྟེ་ལོག་ནས། སྐད་ཅིག་གིས་ནི་རང་གི་དབང་དུ་བྱེད་པ་འདི་ནི་སྔགས་ཀྱི་སྦྱོར་བ་ལ་ཡིད་ཆེས་པ་ལས་དངོས་གྲུབ་འགྲུབ་པ་སྟེ། དབང་དུ་བྱེད་པའི་ལས་དོན་ཡོད་པ་སྟེ་ལས་བརྩམས་པའི་འབྲས་
བུ་ཡོད་པར་བྱེད་པ་ཡིན་ནོ། །གསུམ་པ་ནི། དཔལ་ཧེ་རུ་ཀ་མངོན་པར་བརྗོད་པ་བསྡུས་པའི་རྒྱུད་ལས། ལེའུ་འདི་ཡི་མཚན་ལ། མར་དོ་རྐྱང་པ་དང་གཉིས་འདུས་ཀྱི་འགྱུར་ལས། རྣལ་འབྱོར་མ་དྲུག་དང་ཚིག་གི་དངོས་གྲུབ་ལུང་
བསྟན་པ་ཞེས་འབྱུང་ལ། ལོ་ཆེན་གྱིས་རྣལ་འབྱོར་མ་དྲུག་གི་ཚིག་གི་དངོས་གྲུབ་ལུང་བསྟན་པ་ཞེས་བསྒྱུར་མོད་ཀྱང༌། མལ་གྱིས་རྣལ་འབྱོར་མ་དྲུག་གི་ཚིག་གི་དངོས་གྲུབ་དང༌། དགུག་པའི་ཆོ་ག་ཞེས་བསྒྱུར་བ་དཔའ་བོ་རྡོ་རྗེའི་འགྲེལ་

པ་དང་མཐུན་ཞིང༌། དོན་ཡང་ལེགས་པས་གོ་ཆའི་རྣལ་འབྱོར་མ་དྲུག་གི་སྔགས་ཀྱིས་ཚིག་གི་དངོས་གྲུབ་སྒྲུབ་པ་དང༌། དེ་གྲུབ་པ་ལས་དགུག་པ་སོགས་ཀྱི་ལས་སྒྲུབ་པའི་ཆོ་གའི་ལེའུ་སྟེ་བཞི་བཅུ་རྩ་ལྔ་པའོ།།  །།
འཁོར་ལོ་སྡོམ་པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་བཤད་པ་སྦས་པའི་དོན་ཀུན་གསལ་བ་ལས། ལེའུ་བཞི་བཅུ་རྩ་ལྔ་པའི་བཤད་པའོ།།   	༈     །།གཉིས་པ་ཧ་ལྔ་ལ་བརྟེན་ནས་ལས་བསྒྲུབ་པ་ལ་གསུམ། བཤད་
པར་དམ་བཅའ་བ། དམ་བཅས་པའི་དོན་བཤད་པ། ལེའུ་ཡི་མཚན་བསྟན་པའོ། །དང་པོ་ནི། ལེའུ་ཞེ་ལྔ་པ་བཤད་པ་དེ་ནས་ཡི་གེ་ཧ་ལྔ་ལ་བརྟེན་ནས་ནི། བསད་ལས་སོགས་ལས་རྣམས་ཐམས་ཅད་རབ་ཏུ་སྒྲུབ་པར་བྱེད་པ་བཤད་པར་
བྱའོ། །དགོས་པ་ནི། སྒྲུབ་པ་པོ་གང་གིས་ཤེས་ནས་ཉམས་སུ་བླངས་བ་ཙམ་གྱིས་ནི། མྱུར་དུ་དངོས་གྲུབ་རབ་ཏུ་འཇུག་པ་སྟེ་འཐོབ་པ་དེའི་ཕྱིར་དུ་བཤད་དོ། །གཉིས་པ་གསུམ། བསད་པའི་ལས། གཟུགས་བསྒྱུར་བའི་ལས། མངལ་འཕོ་བའི་
ལས་སོ། །དང་པོ་ནི། ཧ་ལྔ་ནི་མར་དོ་རྐྱང་པའི་འགྱུར་ལ། ཧཻ་ཧོ་ཧཱོ་ཧཾ་ཧ་ཞེས་འབྱུང་ལ། གཉིས་འདུས་ཀྱི་འགྱུར་ལ། ཧཾ་ཧཽ་ཧི་ཧཻ་ཧ་ཞེས་འབྱུང་ཞིང༌། འགྱུར་གཞན་རྣམས་ལ་ཡང་མི་འདྲ་བ་མང་དུ་སྣང་ནའང༌། བྷ་བས་སྔར་དཔའ་བོའི་གོ་ཆ་
དྲུག་ལ་ཨ་ཨི་ཨུ་གསུམ་དང་ཨེ་དང་ཨོ་སྟེ་ལྔ། ཧ་ལ་ཞུགས་པའི་ལྷག་མའི་དབྱངས་ལྔ་ཧ་ལ་ཞུགས་པའི་ཧཱ་ཧཱཾ་ཧཱུ་ཧཻ་ཧཽ་ལྔ་ལ་བཞེད་པ་ལྟར་བྱའོ། །དེ་འདྲ་བའི་ཡི་གེ་ཧ་ལྔ་ལག་པར་འཁོར་ལོ་རྩིབས་ལྔ་པ་དངོས་སུ་བྲི་བའམ་བསམས་ལ།

 ཡི་གེ་ལྔ་བསམས་པའམ་བྲིས་པ་ཡིས། སྔགས་བསྐུལ་ཚིག་དང་ལྡན་པས་མདའ་དང་ལྡན་པའི་ལག་པས་མཉེས་ནས་ནི། སྦྱིན་སྲེག་བྱས་ཏེ་རྩ་ལྔ་ཁབ་ཀྱི་རྣམ་པ་ཅན་གྱི་ཁས་ཕུག་ནས། ཁྲག་འགུགས་བཞིན་པ་ཐོད་པར་འབབ་པར་བསམས་
ན། བསྒྲུབ་བྱ་ཁ་ནས་ཀྱང་ནི་ཁྲག་འཛག་ཅིང་དགྲ་བོ་དེ་ཡི་མོད་ལ་འཆིའོ། །འཁོར་ལོ་རྩིབས་ལྔ་པ་བྱེད་ན་ལྟེ་བ་ལ་དབྱངས་རིང་པོ་ལྔའི་ཐ་མ་ཧཿ ཚེག་དྲག་ཅན་བྲིའོ། །རང་གི་ཁྲག་དང་སྲིན་ལག་གི་སྟེ་བུད་མེད་བུ་མེད་པའི་ཁྲག་དང་ལྷན་ཅིག་
བསྲེས་ཏེ། ཐོད་པར་གནས་པ་སྟེ་བཞག་ལ། བསྒྲུབ་བྱའི་མིང་སྤེལ་ཚིག་དང་ལྡན་པར་བཟླས་ཤིང༌། ལག་པས་ཁྲག་ཇི་སྲིད་སྐམས་སྐམས་ཀྱི་བར་དུ་དེ་མཉེས་ན། དེས་ནི་བསྒྲུབ་བྱ་རྣམ་པར་འཇིག་པ་སྟེ་འཆིའོ། །གལ་ཏེ་རྫས་གཉིས་པོ་དེ་
མེད་པའི་ཚེ་ཁྲོ་བ་འབར་བ་དང་བཅས་པས་མིག་དམར་པོ་ཡིས། ཧ་ལྔ་མིང་སྤེལ་དང་བཅས་པ་བཟླས་ན་ནི་དཔུང་ཚོགས་བཞོན་པར་བྱས་པ་ཡི་རྒྱལ་པོ་དང༌། དེས་མཚོན་ནས་བསྒྲུབ་བྱ་གང་ཡིན་མྱུར་དུ་འཆི་བར་བྱེད་དོ། །བྱི་ལ་དང་ནི་ནེའུ་ལེ་དང་
ཁྭ་དང་ཝ་དང་ཆུ་སྐྱར་ལྔའི་ཤ། ཟླ་བ་ལ་གནས་པའི་ཧ་ལྔ་ལས་བསྐྱེད་ལ། དེ་དག་གིས་མཁའ་འགྲོ་མ་སྟོབས་ཅན་ལ་སྦྱར་བ་སྟེ་གཏོར་མ་སྔོན་དུ་འགྲོ་བས་སྦྱིན་སྲེག་བྱས་ན། ཤ་འདི་དག་གིས་བསད་པ་སོགས་མྱུར་དུ་འགྲུབ་པ་ཡིན་པར་
རྒྱུད་འདི་ལ་ནི་ཐེ་ཚོམ་མེད་དོ། །གཉིས་པ་ནི། རི་བོང་དང་ལ་སོགས་པས་ཅེ་སྤྱང་ལ་སོགས་པའི་སྤུ་ལས་ནི་སྲད་བུ་བྱས་ཏེ་ཧ་ལྔ་ལན་སྟོང་དུ་བཟླས་ནས། བསྒྲུབ་བྱ་གང་གི་མགུལ་དུ་བཅིངས་པར་གྱུར་པ་དེ་ནི། རི་བོང་ལ་སོགས་པ་དེ་དང་

འདྲ་བའི་གཟུགས་སུ་འགྱུར་རོ། །གསུམ་པ་ནི། རང་གི་ལག་པར་ཧ་ལྔའི་བཟླ་བརྗོད་སྟོང་བྱས་ཏེ་ཀ་ར་བཱི་རའི་མེ་ཏོག་དང་བཅས་པས་སྦྲུམ་མ་ལ་ནི་རེག་པར་གྱུར་ན་མངལ་ནི་རྣམ་པར་འགྱུར་རོ། །ཡི་གེ་རེ་རེ་མངོན་བཟླས་ནི་
ཧ་ལྔའི་ཡི་གེ་རེ་རེའི་གྲངས་ཀྱི་འབུམ་ཕྲག་བཟླས་ལ། དེ་ནས་ལས་ལ་སྦྱར་བའི་དོན་ནོ། །ལག་པས་ལུས་ལ་རེག་པ་བཏང་ན་མངལ་འཕོ་བ་ལས་ཐར་བར་འགྱུར་བ་ཡིན་ནོ། །ཁྲོས་པས་བསྒྲུབ་བྱ་གང་ལ་སྡིགས་མཛུབ་བྱས་ཏེ་དྲག་སྔགས་
བཟླས་པའི་བསྒྲུབ་བྱ་དེ་འཆི་ལ། སླར་ཡང་ཞི་བས་སྔགས་བཟླས་ཏེ་སྡིགས་མཛུབ་བཀྲོལ་ན་འཚོ་བར་བྱེད་པ་ཡིན་ནོ། །གསུམ་པ་ནི། དཔལ་ཧེ་རུ་ཀ་མངོན་པར་བརྗོད་པ་བསྡུས་པའི་རྒྱུད་ལས་ཡི་གེ་ཧ་ལྔ་ལ་བརྟེན་ནས་ལས་སྒྲུབ་པའི་
ཆོ་གའི་ལེའུ་སྟེ་བཞི་བཅུ་རྩ་དྲུག་པའོ།།        །།འཁོར་ལོ་སྡོམ་པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་བཤད་པ་སྦས་པའི་དོན་ཀུན་གསལ་བ་ལས། ལེའུ་བཞི་བཅུ་རྩ་དྲུག་པའི་བཤད་པའོ།།       ༈       །།གསུམ་
པ་སངས་རྒྱས་མཁའ་འགྲོ་མའི་སྔགས་ཀྱིས་བསྒྲུབ་པ་དང་ལྷ་སྒོམ་པ་རྟག་ཏུ་བྱ་བ་ལ་གཉིས། སངས་རྒྱས་མཁའ་འགྲོ་མའི་སྔགས་ཀྱིས་ལས་བསྒྲུབ་པ་དང༌། དཔའ་བོ་དང་རྣལ་འབྱོར་མ་རྣམས་རྟག་ཏུ་བསྒོམ་པར་བྱའོ། །དང་པོ་
ལ་གསུམ། བཤད་པར་དམ་བཅའ་བ། དམ་བཅས་པའི་དོན་བཤད་པ། ལེའུ་ཡི་མཚན་བསྟན་པའོ། །དང་པོ་ནི། ཞེ་དྲུག་པས་ཧ་ལྔའི་ལས་བསྒྲུབ་པ་བསྟན་པ་དེ་ནས་དེ་ལས་གཞན་ཡང་ཡང་དག་པར་བཤད་པར་བྱའོ། །དེ་གང་སྙམ་

ན། མཁའ་འགྲོ་མ་ཀུན་འདུས་པ་རྡོ་རྗེ་ཕག་མོའི་ཉེ་བའི་སྙིང་པོ། འདིའི་ལེའུ་འོག་མ་ནས་གོ་རིམ་བཟློག་སྟེ་བསྟན་པས་ལས་བསྒྲུབ་པའོ། །ཁ་ཅིག་བཻ་རོ་ཙ་ནའི་སྔགས་ལ་འཆད་མོད་ཀྱང༌། འགྲེལ་པ་གཞན་གྱིས་སངས་རྒྱས་མཁའ་འགྲོ་
མའི་སྔགས་ལ་བཤད་པ་ལེའུ་འདིའི་མཚན་དང་མཐུན་ནོ། །དགོས་པ་ནི། ཉེ་བའི་སྙིང་པོའི་སྔགས་འདི་ནི་བཟླས་བརྗོད་བྱས་པ་ཙམ་གྱིས་ཀྱང་དབང་ལ་སོགས་པའི་དངོས་གྲུབ་ཐམས་ཅད་བསྐྱེད་པར་བྱེད་པ་ཡིན་པ་དེའི་ཕྱིར་དུ་
བཤད་དོ། །གཉིས་པ་ལ་གཉིས། དབང་དང་དྲག་པོའི་ལས་ཀྱིས་བསྒྲུབ་པ་དང༌། གཞན་དུ་བསྒྱུར་བའི་ལས་ཀྱིས་བསྒྲུབ་པའོ། །དང་པོ་ནི། བསྙེན་པ་སྔོན་དུ་སོང་བ་དེ་ནས་མཁའ་འགྲོ་མའི་རིག་པ་ཆེན་མོ་སྟེ། སངས་རྒྱས་མཁའ་འགྲོ་མའི་
སྔགས་སྤེལ་ཚིག་དང་བཅས་པ་བཟླས་ན། རྒྱལ་རིགས་ལ་སོགས་པའི་རིགས་ཐམས་ཅད་དབང་དུ་བྱེད་པར་འགྱུར་རོ། །སྔགས་དེ་རྟག་ཏུ་བཟླས་བརྗོད་བྱས་ན་ཚེ་རིང་བ་སོགས་ཀྱི་དཔལ་ཆེན་པོ་སྟེ་ཕུན་ཚོགས་ཐམས་ཅད་སྐྱེད་པར་
འགྱུར་རོ། །མི་རུས་ལས་བྱས་བའི་ཕུར་བུ་སོར་དྲུག་པ་བྱས་ལ། ཡུམ་གྱི་སྔགས་བརྒྱ་རྩ་བརྒྱད་མངོན་པར་བཟླས་ནས། བསྒྲུབ་བྱ་གང་གི་སྒོར་སྦས་པ་དེའི་རིགས་བརྒྱུད་རྣམས་རབས་གཅོད་པར་འགྱུར་རོ། །བྷ་བས་སྔགས་
བརྒྱད་བརྒྱ་བཟླས་པར་འཆད་ཅིང༌། གཅོད་པ་ཞེས་པ་སྐྲོད་པར་འདོན་ནོ། །ཞིང་དང་བ་ལང་གི་ར་བ་དང་མ་ཧེ་དང་གླང་པོ་ཆེ་དང༌། རྟའི་གནས་སུ་ས་བརྐོས་ཏེ། སྔར་བཤད་པའི་ཕུར་བུ་ལ་སྔགས་བཟླས་ནས་སྦས་ན། ཞིང་ལ་

སོགས་པ་ཐམས་ཅད་བརླག་པར་འགྱུར་རོ། །དེ་ནས་རྒྱལ་པོའམ་རྒྱལ་པོའི་བློན་པོ་དབང་དུ་བྱ་བར་འདོད་ན། ལས་སྦྱོར་ལ་མཁས་པས་ས་ལས་ཏེ་རྫ་མཁན་གྱི་ལག་པ་ལ་འབྱར་བའི་འཇིམ་པ་ལ་བྱས་པའི་བསྒྲུབ་
བྱའི་གཟུགས་བརྙན་སོར་བརྒྱད་པ་བྱས་ལ། དེའི་སྙིང་གར་གྲོ་ག་སོགས་ལ་སྔགས་བསྒྲུབ་བྱའི་མིང་སྤེལ་དང་བཅས་པ་བྲིས་པ་བཞག་ལ། དེ་རྒྱལ་པོའམ་བློན་པོའི་སྒོར་བཞག་པ་སྟེ་ས་བརྐོས་ཏེ་སྦས་ནས། ཉི་ཞག་དང་པོ་ལ་
མ་དུ་ལུང་ཀའི་མེ་ཏོག་དང་འབྲས་བུ་རྣམས་དང༌། ཀུ་སུ་མའི་མེ་ཏོག་བསྲེས་པའི་སྦྱིན་སྲེག་སྟོང་ཕྲག་གསུམ་དང༌། ཕྱི་ནས་དེ་རྣམས་ཀྱི་སྦྱིན་སྲེག་སྟོང་ཕྲག་བརྒྱད་བྱས་ན། རྒྱལ་པོ་ལ་སོགས་པ་དེ་དབང་དུ་འགྱུར་རོ། །སངས་
རྒྱས་མཁའ་འགྲོ་མའི་སྔགས་འདི་གཉིས་ལྷ་སྒོམ་ཚུལ་དང༌། སྔགས་ཀྱི་ཁ་དོག་སོགས་ཀྱི་སོ་སོར་བྱས་པ་ཉིད་ཀྱིས་དགུག་པ་དང༌། གནོན་པ་སྟེ་རེངས་པ་དང་རྨོངས་པ་དང༌། སྐེམས་པ་དང་རྨུགས་པ་དང༌། ཚིག་འཕྲོག་པ་
སྟེ་ལྐུགས་པར་བྱེད་པ་དང༌། མིག་ལོང་བར་བྱེད་པ་དང༌། ལྕེ་དིག་པ་ཉིད་དུ་བྱེད་ལ། སླར་གསོ་བར་འདོད་ན་དེ་རྣམས་ཞི་བའི་བསམ་པས་སྔགས་བཟླས་ན། གཏོང་བར་བྱེད་པ་སྟེ་སྔགས་ཀྱི་ལས་སྦྱོར་གྱི་ནུས་པ་ལྡོག་པར་བྱེད་དོ། །
གཉིས་པ་ལ་དྲུག །མཚན་གཞན་དུ་བསྒྱུར་བ། འགྲོ་བ་གཞན་དུ་བསྒྱུར་བ། རྫས་གཞན་དུ་བསྒྱུར་བ། བསམ་པ་གཞན་དུ་བསྒྱུར་བ། གཟུགས་གཞན་དུ་བསྒྱུར་བ། བདག་པོ་གཞན་དུ་བསྒྱུར་པའོ། །དང་པོ་ནི། དེ་ནས་སྐྱེས་པ་བུད་མེད་

དུ་བྱ་བར་འདོད་ན། སྐྱེས་པའི་རོ་ལ་བཏགས་པའི་མེ་ཏོག་དང༌། ལྕགས་ཀྱི་སོ་ཏོག་དང༌། ཀ་ཀཎྜ་ཀཱི་ཡི་འབྲས་བུ་ནི་ནག་པོ་ཆེན་པོའི་འབྲས་བུ་ལ་འཆད་པ་ནི། ལྕུག་མ་ནག་པོ་ཞེས་པའི་འབྲས་བུ་ལ་བཤད་དོ། །ཁྭའི་སེན་མོ་ནི་བྱ་ཁྭ་ཏའི་སེན་མོ་ལ་
བཤད། ལྟོགས་པའི་སེན་མོ་ཞེས་ཀྱང་འབྱུང་ལ། དོན་ནི་བྱ་རོག་གི་སེན་མོ་ལ་འཆད་པ་དང༌། ལྟོགས་ནས་ཤི་བའི་སེན་མོ་ལ་ཡང་འཆད་དེ། དེ་དང་རྐང་པའི་འོག་སྟེ་མཐིལ་གྱི་པགས་པ་རྣམས་ཆ་མཉམ་པར་བྱས་ལ། སྔར་བཤད་པའི་བུད་མེད་ཀྱི་
ཐོད་པར་བསྐྱེད་པའི་ས་བོན་བླངས་ལ་རི་བོང་གི་ཁྲག་དང་ལྷན་ཅིག་ཏུ་བཏགས་ཏེ། རི་ལུ་བཅུ་གཅིག་བྱས་ལ་གྲིབ་མ་ལ་བསྐམ་མོ། །དེ་བཞིན་དུ་ཉིན་ཞག་བཟང་པོ་སྟེ་ཚེས་གྲངས་དང༌། གཟའ་སྐར་བཟང་པོ་ལ་ལག་པར་བླངས་ནས་ཁུ་ཚུར་བཅིངས་ཏེ།
ཉི་མ་རེ་རེ་ཞིང་ཐུན་རེ་རེ་ལ་སྟོང་ཕྲག་བརྒྱད་བརྒྱད་བཟླས་པའི་ཉི་མ་བཅུ་གཉིས་པ་ལ། སྐྱེས་པ་གང་གི་སྤྱི་བོར་རིལ་བུའི་བྱེ་མ་བཞག་པ་དེ་བུད་མེད་དུ་འགྱུར་རོ། །སྐྲ་བཞར་ན་ནི་སྔར་བཞིན་དུ་འགྱུར་རོ། །གཉིས་པ་ནི། དེ་ནས་སྐྱེས་པ་ཁྱིར་བྱ་བར་འདོད་ན།
རྒྱལ་གྱི་ལྕགས་ཏེ་གསེར་ཁ་ན་མ་ཐོ་བ་མེད་པར་རྙེད་པའི་ནེའུ་ལེ་སྟེ་སྲེ་མོའི་མགོ་བོར་ཏེ་ཐོད་པའི་ནང་དུ། གུར་ཀུམ་དང་ལྷན་ཅིག་ཕྱེ་མར་བྱས་པ་བཞག་ལ། མཚན་མོ་སྟེ་ཞག་བདུན་གྱི་བར་དུ་སྔགས་སྟོང་ཕྲག་བརྒྱད་བཟླས་པར་བྱའོ། །ཉིན་ཞག་
བརྒྱད་པ་ལ་གུར་ཀུམ་དང་མཉམ་པོར་བྱས་ཏེ། སྔགས་སྤེལ་ཚིག་དང་བཅས་པ་ལན་བརྒྱ་རྩ་བརྒྱད་མངོན་པར་བཟླས་ནས། ལས་ཐམས་ཅད་པའི་ཐབ་ཏུ་ཕྱེ་མའི་སྦྱིན་སྲེག་བྱས་ལ། དེའི་ཐལ་བ་གང་གི་སྤྱི་བོར་བཞག་པ་དེ་ཁྱིའི་གཟུགས་སུ་འགྱུར་རོ། །

སླར་གསོ་བ་ནི་མཚན་མོའི་དུས་སུ་མཁའ་འགྲོ་མ་རྣམས་ལ་མཆོད་པ་ཆེན་པོ་བྱས་ཏེ་གཏོར་མ་བྱིན་ནས་གསོལ་བ་བཏབ་ན། དེའི་འོག་ཏུ་སྔར་བཞིན་དུ་རྣལ་མར་འགྱུར་རོ། །གསུམ་པ་ནི། གསེར་དངུལ་སོགས་ཀྱི་རིན་པོ་
ཆེའི་རྫས་རིན་པོ་ཆེའི་རྫས་མ་ཡིན་པར་བྱ་བར་འདོད་ན། གསེར་ཤིང་སྟེ་དྷ་དུ་རའི་འབྲས་བུ་སྦྱིན་སྲེག་བརྒྱ་རྩ་བརྒྱད་སྤེལ་ཚིག་དང་བཅས་པ་བྱས་ན་རྫས་རྫས་མ་ཡིན་པར་འགྱུར་རོ། །ཨ་རུ་ར་བརྒྱད་བརྒྱའི་སྦྱིན་སྲེག་བརྒྱད་བརྒྱ་བྱས་ན་
རྣལ་མར་འགྱུར་རོ། །བཞི་པ་ནི། ཅི་སྟེ་སྨྱོ་བར་བྱ་བར་འདོད་ན། བྱ་ཆེན་པོ་ནི་སྲིན་བྱའམ་འུག་པའོ། །དེའི་གནས་ཏེ་ཚང་གི་ཤིང་གིས་ཉི་མ་བདུན་གྱི་བར་དུ་སྔགས་སྟོང་ཕྲག་བརྒྱད་བཟླས་པ་སྔོན་དུ་སོང་བས་སྦྱིན་སྲེག་བྱས་ན་ཉི་མ་བདུན་
པ་ལ་སྨྱོ་བར་འགྱུར་རོ། །སླར་བཟློག་པ་སྟེ་གསོ་བ་ནི་འབྲས་ཀྱི་ཕུབ་མའི་མེ་ལ་སྦྱིན་སྲེག་སྟོང་ཕྲག་བརྒྱད་བྱས་ན་ཞི་བར་འགྱུར་རོ། །ལྔ་པ་ནི། བྱི་ལའི་སྤུ་ཟླ་བ་གཟས་ཟིན་པའི་ཚེ་བསྡུས་ལ་བླངས་ཏེ། བསྒྲུབ་བྱ་གང་གི་མིང་ནས་བརྗོད་
ནས་སྤེལ་ཚིག་དང་བཅས་པའི་སྔགས་ཀྱིས་སྦྱིན་སྲེག་སྟོང་ཕྲག་བརྒྱད་བྱས་ནས། ཐལ་བ་དེ་གང་གི་སྤྱི་བོར་བཞག་པ་དེ་བྱི་ལར་འགྱུར་རོ། །ཞི་བའི་བསམ་པས་སླར་སྟོང་ཕྲག་བརྒྱད་བཟླས་ན་རྣལ་མར་འགྱུར་རོ། །བྱ་རོག་གི་རྒྱུས་
པ་སྟེ་ཆུ་རྒྱུས་ལ་སྲད་བུ་བྱས་པ་གཟུང་ལ་བསྒྲུབ་བྱའི་མིང་སྤེལ་དང་བཅས་པས་སྔགས་ལན་བརྒྱད་བརྒྱར་མངོན་པར་བཟླས་ཏེ་གང་གི་མགུལ་དུ་བཅིངས་པ་དེ་བྱ་རོག་ཏུ་འགྱུར་རོ། །དེས་མཚོན་ནས་སེམས་ཅན་གང་དང་གང་གིས་

རྒྱུས་པ་སྲད་བུར་བྱས་པ་ལ་མིང་སྤེལ་དང་བཅས་པའི་སྔགས་བརྒྱད་བརྒྱ་མངོན་པར་བཟླས་ཏེ་མགུལ་དུ་བཅིངས་པ་དེ་སེམས་ཅན་དེ་དང་དེ་འདྲ་བར་འགྱུར་རོ། །དེ་བཞིན་དུ་ཁྭ་དང་ཐི་བ་དང་རྨ་བྱ་དང་ཆུ་སྐྱར་དང་འུག་པ་དང་ཁྲ་དང་བྱ་རྒོད་ཀྱི་
གཟུགས་འཛིན་པར་འགྱུར་རོ། །བ་ལང་གི་སྤུ་ལས་སྲད་མ་བྱས་ལ་བསྒྲུབ་བྱའི་མིང་སྤེལ་དང་བཅས་པའི་སྔགས་བརྒྱ་རྩ་བརྒྱད་བཟླས་བརྗོད་བྱས་ཏེ། མགུལ་དུ་བཅིངས་ན་དེ་བ་ལང་དུ་འགྱུར་རོ། །རྐང་བཞི་པ་དང་སོགས་ཀྱིས་རྐང་མངས་
དང་རྐང་མེད་ལ་སོགས་པའི་སྲོག་ཆགས་གང་དང་གང་གི་སྤུ་ལས་སྲད་བུ་བྱས་ལ། མིང་སྤེལ་དང་བཅས་པ་སྔར་བཞིན་བཟླས་ཏེ་མགུལ་དུ་བཏགས་ན་སྲོག་ཆགས་དེ་དང་དེའི་གཟུགས་འཛིན་པར་འགྱུར་རོ། །སྐུད་པ་དེ་རྣམས་མགུལ་
ནས་བཀྲོལ་ན་ཐར་བར་འགྱུར་རོ། །དྲུག་པ་ནི། སོ་བ་ལ་ཉི་མ་བདུན་གྱི་བར་དུ་ཐུན་རེ་རེ་ལ་སྔགས་སྟོང་ཕྲག་བརྒྱད་བཟླས་ནས་ནོར་གྱི་བདག་པོ་ཆེན་པོའི་ཁྱིམ་དུ་བཅུག་ལ། ལྷག་མ་སྟེ་བཅུག་པའི་རྗེས་སུ་སྔགས་ཀྱིས་མངོན་པར་བསྔགས་པའི་
ཆུས་བདག་ཉིད་ལ་དབང་བསྐུར་ཞིང་ཞག་བདུན་དུ་བཟླས་ན་མཚན་མོ་བདུན་གྱིས་སོ་བ་ཐམས་ཅད་འགུགས་པར་འགྱུར་རོ། །གསུམ་པ་ནི། དཔལ་ཧེ་རུ་ཀ་མངོན་པར་བརྗོད་པ་བསྡུས་པའི་རྒྱུད་ལས། སངས་རྒྱས་ཐམས་ཅད་ཀྱི་མཁའ་འགྲོ་
མ་ནི་སརྦ་བུདྡྷ་ཌཱ་ཀི་ནི་སྟེ་དེའི་སྔགས་ཀྱི་སྒོ་ནས་ལས་སྒྲུབ་པའི་ཆོ་གའི་ལེའུ་སྟེ། བཞི་བཅུ་རྩ་བདུན་པའོ།།  །།འཁོར་ལོ་སྡོམ་པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་བཤད་པ་སྦས་པའི་དོན་ཀུན་གསལ་བ་ལས། ལེའུ་བཞི་

བཅུ་རྩ་བདུན་པའི་བཤད་པའོ།། །།༈ གཉིས་པ་དཔའ་བོ་དང་རྣལ་འབྱོར་མ་རྣམས་རྟག་ཏུ་བསྒོམ་པར་བྱ་བ་ལ་གསུམ། བཤད་པར་དམ་བཅའ་བ། དམ་བཅས་པའི་དོན་བཤད་པ། ལེའུ་ཡི་མཚན་བསྟན་
པའོ། །དང་པོ་ནི། ཞེ་བདུན་པ་བཤད་པ་དེ་ནས་སྔ་མ་ལས་གཞན་ཡང་བཤད་པར་བྱའོ། །དེ་གང་ཞེ་ན། རྡོ་རྗེ་ཕག་མོ་ལ་སོགས་པའི་མཁའ་འགྲོ་མ་ཀུན་གྱི་སྙིང་པོའི་སྔགས་སྒྲུབ་པ་པོ་གང་དགེ་བར་བྱེད་པ། རྣལ་འབྱོར་མ་ཀུན་གྱིས་སྒྲུབ་
པ་པོའི་འདོད་པའི་དོན་ཐམས་ཅད་སྒྲུབ་པར་བྱེད་པའོ། །དེ་བཞིན་དུ་སྔགས་དང་ལྷ་གང་ཞིག་བསྙེན་པའི་རྗེས་སུ་ཡིད་ལ་དྲན་ནས་བཟླས་པ་ཙམ་གྱིས། ས་འོག་ས་སྟེང་ས་བླའི་འཇིག་རྟེན་གསུམ་པོ་གཡོ་བར་བྱེད་ཅིང༌། སྦྱིན་སྲེག་
སོགས་ལ་མི་ལྟོས་པར་རྗེས་སུ་དྲན་པ་ཙམ་གྱིས་རྣལ་འབྱོར་མ་རྣམས་ཀྱི་བསྙེན་པ་ལ་འཇུག་པའི་རིམ་པས། གནས་དང་ཉེ་བའི་གནས་ལ་སོགས་པ་རྣམས་སུ་འཕྱན་ན། དེའི་མཁའ་འགྲོ་མ་རྣམས་ཀྱིས་བྱིན་གྱིས་རློབ་ཅིང༌། ཡང་
དག་པའི་དངོས་གྲུབ་བདེ་མཆོག་གི་གོ་འཕང་རིམ་གྱིས་འཐོབ་པ་དེ་བཤད་པར་བྱའོ་ཞེས་པའོ། །གཉིས་པ་ལ་གསུམ། ལས་སྒྲུབ་པའི་སྔགས་ཕན་ཡོན་དང་བཅས་པ། གསང་བའི་དཀྱིལ་འཁོར་བསྒོམ་པ། དོན་བསྡུ་བའོ། །དང་པོ་ནི།
སྔགས་སྟོན་པ་ན་ཧཱ་སྭཱ་ཞེས་སོགས་ལུགས་བཟློག་ཏུ་གསུངས་པ་ནི། རྒྱུད་ལ་རང་དགར་འཇུག་པ་དགག་པའི་ཕྱིར་ཡིན་ལ། གོ་རིམ་ལུགས་མཐུན་དུ་བཤད་ན། ཨོཾ་སརྦ་བུདྡྷ་ཌཱ་ཀི་ནཱི་ཡེ། བཛྲ་ཝརྞ་ནི་ཡེ་ཧཱུཾ་ཧཱུཾ་ཕཊ་སྭཱཧཱ། ཞེས་པའོ། །དེ་ལ་

ཨོཾ་ནི་ཕྱག་འཚལ་བའོ། །གང་གི་ཆེད་དུ་ན། སརྦ་བུདྡྷ་ཌཱ་ཀི་ནཱི་ཡེ་ནི་སངས་རྒྱས་མཁའ་འགྲོ་མ་ཐམས་ཅད་དང༌། བཛྲ་ཝརྞ་ནི་ཡེ་ནི་རྡོ་རྗེ་རབ་བསྔགས་མ་སྟེ་དེའི་ཆེད་དུའོ། །ཧཱུཾ་གཉིས་ནི་སྐབས་ཀྱི་དོན་གང་ཡིན་པ་ལ་དམིགས་པ། ཕཊ་ནི་དེ་གསལ་
བར་བྱེད་པ། སྭཱ་ཧཱ་ནི་དབུགས་འབྱིན་པའོ། །སྔགས་འདི་བཀླགས་པས་འགྲུབ་པ་ཞེས་པ་ནི། སྔོན་བསོད་ནམས་བསགས་པ་དག་གིས་ནི། སྔོན་དུ་བསྙེན་པ་སོགས་ལ་མི་བལྟོས་པར་ལས་རྣམས་ཀུན་བྱེད་ཅིང༌། དགེ་བར་བྱེད་པ་ཡིན་ནོ། །
དེ་དག་ལས་གཞན་གྱིས་ནི་སྔོན་གྱི་བསྙེན་པ་སོགས་ལ་བལྟོས་པ་ཁོ་ནའོ། །སྔགས་དེ་གང་གི་ཡིན་ཞེ་ན། མཁའ་འགྲོ་མ་ནི་མདོར་བསྟན་པའོ། །རྣལ་འབྱོར་མ་ནི་དེ་འཆད་པའོ། །དེ་ཡང་གང་ཞེ་ན། དུམ་སྐྱེས་མ་དང་ལཱ་མ་དང༌། སོགས་ཀྱིས་ནི་
གཞལ་ཡས་ཁང་ན་བཞུགས་པ་ཐམས་ཅད་གཟུང་ངོ༌། །དེ་ལྟ་བུའི་མཁའ་འགྲོ་མ་ཐམས་ཅད་ཀྱི་སྔགས་ནི་སངས་རྒྱས་མཁའ་འགྲོ་མའི་སྔགས་འདི་ཉིད་ཡིན་པར་གྲགས་སོ། །སྔགས་དེའི་ཆེ་བ་ནི་ས་འོག་དང་ཡང་ན་མཐོ་རིས་ཏེ་ས་བླ་ལྷའི་
ཡུལ་དང༌། དེ་བཞིན་ས་སྟེང་མིའི་ཡུལ་དག་ཏུ་ཡང་སྟེ་འཇིག་རྟེན་གསུམ་ན་ཡོད་པ་ཡི་ཞི་སོགས་ཀྱི་ལས་ནི་གང་དག་ཡོད་པ་རྣམས། སངས་རྒྱས་མཁའ་འགྲོ་མའི་སྔགས་ཀྱིས་དེ་དག་ཐམས་ཅད་འགྲུབ་ཅིང༌། དངོས་གྲུབ་ཀུན་འགྲུབ་པར་
བྱེད་པས་དགེ་བར་བྱེད་པ་ཡིན་ནོ། །དངོས་གྲུབ་ཐམས་ཅད་རབ་ཏུ་སྩོལ་བའི་སྔགས་འདི་ལས་ཆེས་ཤིན་ཏུ་མཆོག་ཏུ་གྱུར་པའི་སྔགས་གཞན་མེད་དེ། རྒྱུ་མཚན་གང་གི་ཕྱིར་ན་སྔགས་འདི་ནི་བླ་ན་མེད་པའི་དངོས་གྲུབ་ཀྱི་ཐབས་བཟང་པོར་ནི་

བསྟན་པ་ཡིན་པའི་ཕྱིར་རོ། །གཉིས་པ་ལ་གཉིས། རྟེན་བསྒོམ་པ་དང༌། བརྟེན་པ་ལྷ་བསྒོམ་པའོ། །དང་པོ་ནི། མཁའ་འགྲོ་མ་ནི་ཀུན་གྱི་བཞུགས་པའི་གནས་ནི་འདིར་མདོར་བསྡུས་ནས་བཤད་པར་བྱ་ཡི། རྒྱས་པར་བཤད་
པ་ནི་མ་ཡིན་ནོ། །དེ་ཡང་གང་ཞེ་ན། རིན་པོ་ཆེ་སྣ་བདུན་གྱི་རང་བཞིན་གྱི་རི་བོ་བཟང་པོ་སྟེ་རི་རབ་རྩེ་མོ་བརྒྱད་པ་མེ་ཏོག་དང༌། འབྲས་བུ་ལ་སོགས་པ་སྣ་ཚོགས་ཀྱིས་བརྒྱན་པ་ཡིད་ཀྱིས་བྲི་བར་བྱའོ། །འདི་གནས་བསྡུས་ཏེ་སྟོན་པ་ཡིན་
པས། དེས་མཚོན་ནས་འབྱུང་བ་རིམ་རྩེག་དང་གཞལ་ཡས་ཁང་གི་བར་དུ་བསྒོམ་པར་བྱའོ། །གཉིས་པ་ནི། རི་རབ་དེའི་སྟེང་དུ་གཞལ་ཡས་ཁང་བསྒོམས་པའི་ནང་གི་དབུས་ཀྱི་པདྨ་འདབ་བརྒྱད་ཀྱི་ཕྱོགས་ཀྱི་འདབ་མ་ལ། 
རྟག་ཏུ་བསྒོམ་པར་བྱ་བ་ནི། ཤར་དུ་མཁའ་འགྲོ་མ་དང༌། དེ་བཞིན་དུ་བྱང་དུ་ལཱ་མ་དང༌། ནུབ་ཏུ་དུམ་སྐྱེས་མ་དང༌། ལྷོར་གཟུགས་ཅན་མ་དང༌། རྣལ་འབྱོར་མ་སོ་གཉིས་དང༌། འཁོར་གྱི་དཔའ་བོ་ཉིད་དེ་ཧེ་རུ་ཀ་ཤེས་རབ་མ་དང་
བཅས་པ་དང༌། ཧ་ཧ་ཧེ་ཧེ་ཞེས་པའི་བཞད་མོ་མཛད་པ་དང༌། དཔའ་བོ་ཉི་ཤུ་རྩ་བཞིའི་མཁའ་འགྲོའི་དྲ་བའི་སྟེ་ཚོགས་ཀྱིས། བཅོམ་ལྡན་འདས་བདེ་མཆོག་གི་ལྷ་ཚོགས་རྟག་ཏུ་བསྒོམ་པར་བྱའོ། །ལེའུ་བཞི་པར་རྣལ་འབྱོར་མ་
ཉེར་བཞི་གོ་རིམ་བཟློག་ནས་བསྟན་པ་བཞིན་དུ། དཔའ་བོ་ཉེར་བཞི་ཡང་གོ་རིམ་བཟློག་ནས་སྟོན་པ་ནི། དཔའ་བོ་རྡོ་རྗེ་སེམས་དཔའ་དང༌། རྣམ་པར་སྣང་བྱེད་དེ་སྣང་མཛད་དང་པདྨ་གར་གྱི་དབང་ཕྱུག་དང་དཔལ་ཁྲག་འཐུང་སྟེ་ཤྲཱི་

ཧེ་རུ་ཀ་དང༌། ནམ་མཁའི་སྙིང་པོ་དང་རྟ་མགྲིན་དང༌། རིན་ཆེན་རྡོ་རྗེ་དང་སྟོབས་པོ་ཆེ་བརྒྱད་ནི་སྐུ་འཁོར་ལ་གནས་པའི་དཔའ་བོ་བརྒྱད་དོ། །མིག་མི་བཟང་དང་འཇིགས་བྱེད་ཆེན་པོ་དང༌། རྡོ་རྗེ་བཟང་པོ་དང༌། རབ་ཏུ་བཟང་པོ་དང༌། རྡོ་རྗེ་ཧཱུཾ་མཛད་
དང༌། དཔའ་བོ་ཆེན་པོ་དང༌། རྡོ་རྗེ་རལ་པ་ཅན་དང་མྱུ་གུ་ཅན་ཏེ་དེ་བརྒྱད་ནི་གསུང་འཁོར་ལ་གནས་པའི་དཔའ་བོ་བརྒྱད་དོ། །རྡོ་རྗེའི་ལུས་ཏེ་སྐུ་དང༌། རྡོ་རྗེའི་འོད་དང༌། འོད་དཔག་མེད་དང་ལྷ་ཡི་དགྲ་དང༌། དེ་བཞིན་དུ་མཆེ་བ་རྣམ་པར་གཙིགས་
པ་དང༌། ཀེང་རུས་དང༌། ཀེང་རུས་ཆེན་པོ་དང༌། ཐོད་པའི་དུམ་བུའོ། །འདིར་སོགས་ཀྱི་སྐད་དོད་ནི་བྷ་བའི་འགྲེལ་པ་ལས་དང་པོར་མཛད་པ་ལྟར་བྱའི་སོགས་སུ་མི་བྱའོ། །དེ་བརྒྱད་ནི་ཐུགས་འཁོར་ལ་གནས་པའི་དཔའ་བོ་བརྒྱད་དོ། །འདི་རྣམས་
ཀྱི་སྐུ་མདོག་དང་ཕྱག་མཚན་སོགས་ནི། བཤད་རྒྱུད་ལས་མི་འདྲ་བ་དུ་མར་གསུངས་པ་སློབ་དཔོན་སོ་སོའི་བཞེད་པ་ལྟར། གང་སྐབས་སུ་བབ་པ་ཉམས་སུ་བླང་བར་བྱའོ། །དེ་ལྟར་དཔའ་བོ་ཉི་ཤུ་རྩ་བཞི་ཡིས་འགྲོ་བ་འདི་དག་ཐམས་ཅད་ཀྱི་སྤྱི་བོ་
དང༌། སྤྱི་གཙུག་སོགས་ནང་གི་གནས་ཉེར་བཞིར་ཁྱབ་པ་སྟེ་གནས་པར་བསྒོམ་སྟེ་རབ་གཏུམ་མ་སོགས་དང་བཅས་པའོ། །དེ་ལྟར་དཔའ་བོ་ཉེར་བཞི་པོ་རྣམས་དང༌། མཁའ་འགྲོ་མ་ཉིད་དེ་རྣལ་འབྱོར་མ་ནི་རབ་གཏུམ་ལ་སོགས་པ་ཉེར་
བཞི་ནི། ཞི་སོགས་ཀྱི་བྱ་བ་སྟེ་ལས་ཀུན་སྒྲུབ་པ་ལ་སྒྲུབ་པ་པོས་སྐུ་གསུང་ཐུགས་ཀྱི་འཁོར་ལོ་གསུམ་གྱི་རྩིབས་ལ་བཞུགས་པ་བལྟ་བར་ཏེ་བསྒོམ་པར་བྱའོ། ཞེས་པ་ནི་མཚོན་པ་སྟེ། ལྷ་ལྷག་མ་རྣམས་ཀྱི་འགའ་ཞིག་ཀྱང་ཁ་བསྐངས་

ཏེ་ལྷ་རེ་གཉིས་བསྒོམ་པར་བྱའོ། །དངོས་གྲུབ་སྒྲུབ་པར་འདོད་པས་ཤིན་ཏུ་མཉམ་པར་བཞག་པ་སྟེ་བྱ་བ་གཞན་གྱིས་མ་གཡེངས་པས། རྟེན་དང་བརྟེན་པའི་ལྷའི་འཁོར་ལོའི་བདག་ཉིད་འདི་ནི་རྟག་ཏུ་བསྒོམ་
པར་བྱ་ཞིང༌། སྔར་ལེའུ་གཉིས་པ་དང་གསུམ་པར་བཤད་པའི་ཆོ་ག་ཡིས་མཁའ་འགྲོའི་དྲ་བ་སྟེ་ཚོགས་ཀྱིས་བསྐོར་བའི་འཁོར་ལོ་བདེ་མཆོག་བརྗོད་པ་སྟེ་མཆོད་པར་བྱའོ། །གསུམ་པ་ནི། དཀྱིལ་འཁོར་གྱི་འཁོར་ལོ་ཆེན་པོའི་རྣལ་
འབྱོར་མ་རྣམས་བསྒོམ་ཞིང༌། སྔར་བཤད་པ་དེ་བཞིན་དུ་མཆོད་པ་འདི་ནི་དངོས་གྲུབ་ཀུན་གྱི་གཞི་ཡིན་པར། རྣམ་སྣང་ལ་སོགས་པའི་སངས་རྒྱས་བྱེ་བ་དང༌། ཧེ་རུ་ཀ་ལ་སོགས་པའི་དཔའ་བོ་བྱེ་བས་ལེགས་པར་གསུངས་པའི་ལམ་དེ་ལ་
ཤིན་ཏུ་བརྩོན་པར་བྱའོ། །དཔའ་བོའི་ཆེ་བ་སྟོན་པ་ནི། དཔའ་བོ་རེ་རེ་ལ་རྣལ་འབྱོར་མ་རེ་རེ་དེ་འདྲ་བའི་མཁའ་འགྲོ་མ་ནི་རེ་རེ་ཡང༌། བྱེ་བ་གྲངས་མེད་པ་ཡི་འཁོར་གྱིས་བསྐོར་རོ། །རྣལ་འབྱོར་མ་ནི་མཁའ་འགྲོ་མའི་དངོས་པོ་ནི་མཁའ་འགྲོ་
མ་ཉིད་དང༌། གཟུགས་ཅན་མ་དང༌། དུམ་སྐྱེས་མ་དང་ལཱ་མ་དང༌། ལ་སོགས་པས་སྒོ་མཚམས་མ་བརྒྱད་དང༌། གཙོ་མོ་རྣམས་ཀྱི་འཁོར་གྱི་གྲངས་ཀྱང་སྔར་བཤད་པ་དེ་བཞིན་ནོ། །དེ་རྣམས་ཐམས་ཅད་ཀྱང་དངོས་གྲུབ་ཀུན་ཏེ་ཐམས་ཅད་
སྩོལ་བར་བྱེད་ཅིང་སྒྲུབ་པ་པོ་དགེ་པར་བྱེད་པ་ཡིན་ནོ། །གསུམ་པ་ནི། དཔལ་ཧེ་རུ་ཀ་མངོན་པར་བརྗོད་པ་བསྡུས་པའི་རྒྱུད་ལས། དཔའ་བོ་དང་རྣལ་འབྱོར་མ་ཐམས་ཅད་ཀྱི་གནས་ཏེ་རི་རབ་སོགས་དང༌། དེའི་སྒོམ་པའི་གསང་བ་སྟེ་ལྷའི་དཀྱིལ་

འཁོར་སྒོམ་པའི་ཆོ་གའི་ལེའུ་སྟེ། བཞི་བཅུ་རྩ་བརྒྱད་པའོ།  །འཁོར་ལོ་སྡོམ་པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་བཤད་པ་སྦས་པའི་དོན་ཀུན་གསལ་བ་ལས་ལེའུ་བཞི་བཅུ་རྩ་བརྒྱད་པའི་བཤད་པའོ།། ༈ །།བཞི་པ་
སྐྱེ་བདུན་བརྟག་པ་རྒྱས་པར་བསྟན་པ་ལ་གསུམ། བཤད་པར་དམ་བཅའ་བ། དམ་བཅས་པའི་དོན་བཤད་པ། ལེའུ་ཡི་མཚན་བསྟན་པའོ། །དང་པོ་ནི། ཞེ་བརྒྱད་པ་བཤད་པ་དེ་ནས་དེར་བཤད་པ་ལས་གཞན་ཡང་བཤད་པར་བྱའོ། །དེ་གང་ཞེ་
ན། སྔར་བཅུ་བཞི་པར་བཤད་པ་ཇི་ལྟ་བ་དེ་བཞིན་གྱི་ཆོ་ག་སྟེ་བོང་བུའི་རྣལ་འབྱོར་སྔོན་དུ་འགྲོ་བས་ཕྱུགས་ཏེ་སྐྱེ་བདུན་བསྒྲུབ་པར་བྱའོ། །དགོས་པ་ནི་སྒྲུབ་པ་པོ་གང་གིས་རྫས་ཁྱད་པར་ཅན་དུ་བྱིན་གྱིས་བརླབས་པ་ཤེས་པ་ཙམ་གྱིས་འོག་
ནས་འཆད་པའི་དངོས་གྲུབ་རྣམས་མྱུར་དུ་འགྲུབ་པར་འགྱུར་བ་དེའི་ཕྱིར་དུ་བཤད་དོ། །གཉིས་པ་ལ་གསུམ། འབྲས་ཕྱེ་ལས་ཕྱུགས་ཀྱི་གཟུགས་བརྙན་བྱ་བ། ཕྱུགས་མཆོག་གི་མཚན་ཉིད་དང་དེ་ལ་བརྟེན་པའི་ལས། ལས་སྦྱོར་དེ་མཆོག་
ཏུ་བསྟན་པའོ། །དང་པོ་ནི། སྔགས་པས་དགུན་གྱི་དུས་སུ་སྐྱེས་བའི་འབྲུའི་བྱེ་བྲག་འབྲས་ས་ལུའི་ཕྱེ་མ་དང༌། འབྲས་ཕྱེའི་འཁུར་བ་ལ་མི་ལ་སོགས་པའི་ཕྱུགས་ཀྱི་གཟུགས་བརྙན་བྱའོ། །རིམ་བཞིན་ནི་མི་ལ་སོགས་པའི་གཟུགས་རིམ་པ་
བཞིན་བྱ་བའོ། །ཕྱུགས་དུ་ཞེ་ན། མི་དང་རུས་སྦལ་དང་རྔ་མོང་དད་བོང་བུ་དང༌། སྤྱང་ཀི་དང་རྟ་དང་ལ་སོགས་པས་ཁྭ་དང་འུག་པ་དང་བྱ་རྒོད་ལ་སོགས་པ་གཟུང་ངོ༌། །དེ་ལྟར་སྣ་ཚོགས་ཕག་ནི་ཁ་དོག་སྣ་ཚོགས་པའི་རི་དྭགས་ཀྱི་ཁྱད་པར་ལ་

བཤད་པ་སྟེ། འབྲས་ཕྱེ་ལ་ཕྱུགས་གཟུགས་བྱ་ཞེས་པའི་ཕྱུགས་ནི། ཕྱུགས་འདི་དག་ཏུ་ཤེས་པར་བྱའོ། །འདི་ནི་སྔར་དཀྱིལ་འཁོར་གྱི་དབུས་སུ་བོང་བུའི་གཟུགས་བརྙན། འབྲས་ཕྱེའམ་འབྲས་ཀྱི་འཁུར་བ་ལས་བྱས་པ་
བཞག་ཅེས་པའི་ཁ་སྐོང་ངོ༌། །གཉིས་པ་ལ་གསུམ། དོན་གཉིས་བཤད་པར་དམ་བཅའ་བ། ཕྱུགས་མཆོག་གི་མཚན་ཉིད་བསྟན་པ། དེ་ལ་བརྟེན་པའི་ལས་སྦྱོར་བསྟན་པའོ། །དང་པོ་ནི། སྐྱེ་བདུན་གྱི་མཚན་ཉིད་ཇི་ལྟར་དུ་གྱུར་པ་དང༌། སྐྱེ་
བདུན་འདི་རྣམས་ཀྱི་ལས་ནི་བཤད་པར་བྱའོ། །གཉིས་པ་ནི། དང་པོར་མིའི་སྐྱེ་བ་གཅིག་དང༌། དེ་ནས་སྐྱེ་བ་གཉིས་པ་དང༌། དེ་ནས་སྐྱེ་བ་གསུམ་པ་དང༌། བཞི་པ་དང་ལྔ་པ་ཉིད་དང༌། སྐྱེ་བ་དྲུག་པ་དང༌། བདུན་པར་བར་མ་ཆད་དུ་གྱུར་པའི་མི་ནི་ཕྱུགས་
རྣམས་ཀྱི་མཆོག་ཏུ་ནི་གདོན་མི་ཟའོ། །འདི་ལ་ཕྱུགས་ཟེར་བའི་རྒྱུ་མཚན་ནི་སྔར་བཤད་ཟིན་ཏོ། །མལ་གྱི་འགྱུར་ལའམ་གཉིས་དང་དམ་མེད་པ་ལེགས་སོ། །མི་གང་གི་ཁའི་དྲི་ཨུལའི་དྲི་ལྟར་ཞིམ་ཞིང༌། མིག་མི་འཛུམས་པར་རྣམ་པར་
བལྟ་བ་དང༌། ཚིག་བདེན་པར་སྨྲ་ཞིང་གཞན་གྱིས་མཐོང་ན་དགའ་བ་དང༌། རྟག་ཏུ་དམ་པའི་ཆོས་སྤྱོད་པ་ལ་དགའ་བར་འགྱུར་ཞིང༌། རང་གི་སྐྱེ་བ་ཤེས་པ་དང་ལུས་ཀྱི་དྲི་ནི་རྟག་ཏུ་ཞིམ་པོ་བྲོ་བའི་མཚན་ཉིད་འདི་དག་དང་ལྡན་པ་ནི། མི་ཡི་སྐྱེ་བ་
བདུན་དུ་བར་མ་ཆད་པར་འབྱུང་བ་ཡིན་ནོ། །མཚན་ཉིད་རྒྱས་པ་ནི་བཤད་རྒྱུད་ལས། སྐལ་བཟང་ཡིད་འོང་བདེ་བར་འགྲོ། སྐྲ་ཡི་མྱུ་གུ་དེ་བཞིན་རིང༌། །མིག་ནི་དཀྱུས་རིང་མིག་ཀྱང་དམར། །པདྨའི་འདབ་མ་འདྲ་བའི་གཟུགས། །དེ་ཡི་

ལུས་ལ་རྡུལ་རབ་འབྱུང༌། །ལུས་ལས་ལྷ་ཡི་དྲི་འབྱུང་ཞིང༌། །ཁ་ཡི་དབུས་ནི་ག་བུར་དྲི། །ལྡན་པས་སྦྲང་མ་རྟག་ཏུ་འཁོར། །གཅིན་དང་ཕྱི་ས་གླ་རྩི་བྲོ། །ཚིག་ནི་འཇམ་པར་གྱུར་བ་དང༌། །ལག་པ་དང་ནི་རྐང་པ་འཇམ། །
ཨུཏྤ་ལ་ཡི་དྲི་དང་ལྡན། །སྐྲ་དཀར་གཉེར་མ་ལས་རྣམ་གྲོལ། །ལུས་ཀྱང་སྣུམ་ཞིང་མཉེན་པ་དང༌། །སྙིང་དང་ཐོད་པ་ལྟེ་བ་སྟེ། །དེས་ན་རོ་ཙ་ན་རུ་འགྱུར། །གྲིབ་བདུན་ངང་པའི་འགྲོས་སུ་འགྲོ། སྙིང་རྗེའི་བསམ་པ་ཅན་ཡིན་ཏེ། །དཀོན་
མཆོག་གསུམ་ལ་རྟག་ཏུ་དད། །སྦྱིན་དང་ཚུལ་ཁྲིམས་དག་དང་ལྡན། །འདི་འདྲ་རྣལ་འབྱོར་པས་རྟོགས་ན། །མི་གསོད་མེ་ཡིས་འཚིག་མི་འགྱུར། །སྲོག་ཆགས་སྣ་ཚོགས་གདུག་པ་དག །གང་ཡང་རུང་པས་ཟ་མི་ནུས། །དེ་ནི་མཚན་
མོ་མ་མཐོང་སྟེ། །མི་སྣང་བ་ཡི་དབང་ཕྱུག་མཆོག །འདི་འདྲ་སྔགས་པས་རྟོགས་ནས་ནི། །ཞེས་གསུངས་པ་ལྟར་གྱི་མཚན་ཉིད་ཅན་ཏེ། དེ་མཐོང་ནས་བདག་ལ་སྦྱིན་པ་སྩོལ་ཞེས་ཞུས་པ། དྲི་ཆེན་དྲི་ཆུ་བྱང་ཆུབ་ཀྱི་སེམས་བླངས་ཏེ། རིལ་
བུར་བྱས་ལྕགས་གསུམ་གྱིས་དཀྲིས་ལ། དབང་པོ་གཉིས་མཉམ་པར་སྦྱར་ནས་ཉེ་སྙིང་ལན་འབུམ་བཟླས་ནས་རིལ་བུ་དེ་དེའི་ལག་ཏུ་བྱིན་ནས་བདག་ལ་སྦྱིན་པ་བྱིན་ཞེས་སྨྲས་པས། དེ་དེ་མ་ཐག་ཤི་ནས་མི་འཁྲུགས་པའི་ཞིང་དུ་
སྐྱེ་ལ། རོ་དེ་དབེན་པར་ཁྱེར་ནས་བསྒྲུབ་པར་བྱའོ། །ཞེས་མངོན་བརྗོད་ལས་གསུངས་སོ། །གསུམ་པ་ལ་གཉིས། ཕྱུགས་མཆོག་ལ་བརྟེན་པའི་ལས་ཀྱིས་བསྒྲུབ་པ་དང༌། ཕྱུགས་གཞན་ལ་བརྟེན་པའི་ལས་ཀྱིས་སྒྲུབ་པའོ། །

དང་པོ་ནི། དེ་འདྲ་བའི་སྐྱེ་བདུན་གྱི་ཤ་དེ་ནི་ཟོས་པ་ཙམ་གྱིས་ནི་ལྷ་ཡི་གཟུགས་ནི་འཛིན་པར་འགྱུར་ཞིང༌། དེའི་སྙིང་ཁའི་རོ་ཙ་ནའི་དྲི་བསྣམས་པའམ་དེ་ལ་རེག་པ་ཙམ་གྱིས་སམ། སྒྲུབ་པ་པོ་གང་ཞིག་རང་གི་
དཔྲལ་བར་རོ་ཙ་ན་དེའི་ཐིག་ལེ་བྱེད་པ་དེ། ཐིག་ལེ་བྱས་པ་དེའི་མོད་ལའང་དངོས་གྲུབ་རྣམས་འགྲུབ་པར་འགྱུར་པ་སྟེ། རྣལ་འབྱོར་པ་འདི་ནི་རང་གང་ལ་དགའ་བ་ཡི་གཟུགས་སུ་འགྱུར་རོ། །སྐྱེ་བདུན་དེ་ཡི་སྙིང་ཁ་ན་ཡོད་པའི་རོ་ཙ་ན་
སྟེ་གི་ཧཾ། དེའི་ལས་སྦྱོར་ལ་མཁས་པ་ཡིས་ནི་བླང་ངོ༌། །སྔར་དྲངས་པའི་བཤད་རྒྱུད་ལས། སྙིང་ག་དང་ཐོད་པ་དང་ལྟེ་བ་གསུམ་ག་ན་རོ་ཙ་ན་ཡོད་པར་བཤད་དོ། །གི་ཧཾ་དེ་བླངས་ནས་ནི་ཡབ་ཡུམ་གཉིས་ཀྱི་སྙིང་པོའི་སྔགས་ནི་བཟླས་
ནས་སུ་དེ་ཡི་ཐིག་ལེ་བྱ་བ་ཡིན་ལ། སེམས་ཅན་གང་དང་གང་གི་ནི་གཟུགས་སུ་བསྒྱུར་བར་བྱ་བར་འདོད་པ་ན། སེམས་ཅན་དེ་དང་དེ་ཡི་གཟུགས་སུ་ནི་སྔར་གྱི་ཐིག་ལེ་བྱས་པས་འགྱུར་བར་ཐེ་ཚོམ་མེད་དོ། །འདིའི་ལས་སྦྱོར་ལ་མཁས་པས་
ཤིང་གི་ལོ་མའི་ཁུ་བ་ནི་རོ་ཙ་ན་དང་བཅས་པ་བླངས་ནས་སུ་དཔྲལ་བར་ཐིག་ལེ་བྱས་ན་ནི། ཤིང་དེའི་གཟུགས་སུ་འགྱུར་བར་ཐེ་ཚོམ་མེད་དོ། །ཕྱུགས་ཉིད་ཀྱི་བ་སྤུ་དང༌། ཕྱུགས་དེའི་བ་སྤུའི་མཚོན་ནས་སེན་མོ་དང་སོ་དང༌། པགས་པ་དང་སྐྲ་
སྟེ་ཡན་ལག་ལྔ་དང་ལྡན་པ་སྟེ་ལྷན་ཅིག་བྱས་པས་ལག་ངར་གཞན་གྱི་སྤྱི་བོར་བཅིངས་ན་ནི། གང་བཅིངས་པ་དང་དེ་དུད་འགྲོ་དེའི་གཟུགས་སུ་འགྱུར་བར་ཐེ་ཚོམ་མེད་དོ། །ཕྱུགས་ཉིད་ཀྱི་ནི་བ་སྤུ་དག། །དེ་ཡི་ཡན་ལག་ལྔར་ལྡན་ཞིང༌། །ལག་པ་སྤྱི་

བོར་བཅིངས་ན་ནི། ཞེས་པ་མ་གཏོགས་པ་རྐང་པ་གཞན་གཉིས་འགྲེལ་པ་རྣམས་ལ་མེད་དོ། །དེ་ཐམས་ཅད་ལ་བཅིངས་པ་དེ་བཀྲོལ་ན་ཐར་བར་འགྱུར་རོ། །ཞེས་པ་མན་ངག་གོ། འདི་རྣམས་ཀྱི་ལས་སྒྲུབ་པ་ལ་ནི་ལྷའི་རྣལ་འབྱོར་ལ་ནི་ཤིན་ཏུ་བྱང་བར་
གོམས་པ་དང༌། སྔགས་མིང་སྤེལ་དང་བཅས་བཟློས་པས་དངོས་གྲུབ་འགྲུབ་བོ། །མི་རྣམས་དུད་འགྲོ་ལ་སོགས་པར་བསྒྱུར་བ་དེ་ཅིའི་དོན་དུ་ཡིན་ཞེ་ན། མི་རྣམས་ལམ་སྒྲུབ་བཞིན་པའི་ནུས་པ་དང་ལྡན་པ་ཡིན་ནའང༌། ཉོན་མོངས་སྡིག་པ་ལ་དགའ་བ། ཞེས་
འདོན་པ་ལེགས་པས། མི་རྣམས་ཕལ་ཆེར་སྡིག་པ་སྤྱད་པ་དང༌། ཉོན་མོངས་ཀྱི་ཕྱོགས་ལ་དགའ་བས། དངོས་གྲུབ་ཀྱི་ལམ་ནི་འགོག་པར་བྱེད་པ་ཡིན་པས། དེ་ལས་བཟློག་པའི་ཕྱིར་དུ་གཟུགས་དམན་པར་བསྒྱུར་བར་གསུངས་སོ། །གཉིས་པ་ནི། གླང་
པོ་དང་རྟ་དང་བོང་བུ་དང་རུས་སྦལ་དང༌། རྔ་མོ་དང་ཕག་དང་ཝ་དང་ཁྲ་དང་འུག་པ་སོགས་དང༌། བྱ་རྒོད་དང་ཁྲུང་ཁྲུང་དང༌། ཁྲ་དང་ས་ར་ས་སྟེ་བཞད་རྣམས་ཀྱི་ཤ་ཆོ་ག་བཞིན་དུ་བསྒོམ་ཞིང་སྔགས་ཟློས་པས་གཏོར་མར་དབུལ་ཞིང༌། རང་གིས་
ལོངས་སྤྱད་ན་གཟུགས་ངན་པ་རྣམས་ཀྱང༌། གཟུགས་བཟང་བ་ལྷའི་གཟུགས་སུ་སྒྲུབ་པ་པོ་དེ་འགྱུར་རོ། །ཁ་ཅིག་གིས་ཝའི་སྐད་དོད་ཅེ་སྤྱང་ལ་བསྒྱུར་རོ། །གཟུགས་བཟང་བ་དང་གཟུགས་ངན་པ། ཞེས་པ་ལ་བཤད་སྦྱར་ལས། གཟུགས་
ངན་པ་ཡང་གཟུགས་བཟང༌། ཞེས་བསྒྱུར་བ་ཉིད་ལེགས་སོ། །སྒྲུབ་པ་པོའི་རྣལ་འབྱོར་པ་ཆེན་པོ་ནི། རང་གང་ལ་དགའ་བའི་གཟུགས་སུ་སྐྱེ་བ་སྟེ་འགྱུར་བ་དེ་ནི་ཐེ་ཚོམ་མེད་དོ། །གསུམ་པ་ནི། སྐྱེ་བདུན་གྱི་ལས་སྦྱོར་འདི་ལས་ཤིན་ཏུ་

མཆོག་ཏུ་གྱུར་པ་ནི། འཇིག་རྟེན་གསུམ་ན་ཡོད་པ་མ་ཡིན་ནོ། །གསུམ་པ་ནི། དཔལ་ཧེ་རུ་ཀ་མངོན་པར་བརྗོད་པ་བསྡུས་པའི་རྒྱུད་ལས། སྐྱེ་བོ་བདུན་པ་ལ་བརྟེན་ནས་བཅུ་གཅིག་པར་བཤད་པ་བཞིན་གྱི་དངོས་གྲུབ་ཁྱད་
པར་ཅན་བསྒྲུབ་པར་བྱ་བ་དང༌། རང་དང་གཞན་གྱི་གཟུགས་ཡོངས་སུ་བརྗེ་བའི་ཆོ་གའི་ལེའུ་སྟེ། བཞི་བཅུ་རྩ་དགུ་པའོ།།  །།འཁོར་ལོ་སྡོམ་པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་བཤད་པ་སྦས་པའི་དོན་ཀུན་གསལ་བ་ལས། 
ལེའུ་བཞི་བཅུ་རྩ་དགུ་པའི་བཤད་པའོ།།    ༈    །།ལྔ་པ་ཡུམ་གྱི་སྙིང་པོའི་སྔགས་ཀྱིས་ལས་བསྒྲུབ་པ་ལ་བཞི། སྦྱིན་སྲེག་བཤད་པ། གནས་སོགས་བཅུ་བཤད་པ། དོན་བསྡུ་བ། ལེའུ་ཡི་མཚན་བསྟན་པའོ། །དང་པོ་ལ་གསུམ། 
བཤད་པར་དམ་བཅའ་བ། དམ་བཅས་པའི་དོན་བཤད་པ། དོན་བསྡུས་ཏེ་ལས་སྒྲུབ་པའི་སྔགས་བསྟན་པའོ། །དང་པོ་ནི། ཞེ་དགུ་པའི་རྗེས་དེ་ནས་དབང་གི་སྦྱིན་སྲེག་གི་ཚིག་གི་བསྒྲུབ་བྱ་ངེས་པར་དབང་དུ་བྱེད་པར་འགྱུར་བའི་ཡང་དག་
པའི་ཆོ་ག་གང་གིས་ནི། མྱུར་དུ་འདོད་པའི་དངོས་གྲུབ་ཐོབ་པར་འགྱུར་བ་བཤད་པར་བྱའོ། །གཉིས་པ་ལ་ལྔ། དབང་གི་སྦྱིན་སྲེག །མངོན་སྤྱོད་ཀྱི་སྦྱིན་སྲེག །རྒྱུན་དུ་བགེགས་ཞི་བའི་ཐབས། རྒྱས་པའི་སྦྱིན་སྲེག །རེངས་པའི་སྦྱིན་སྲེག་གོ །
དང་པོ་ནི། གཽ་མཾ་ས་སྟེ་བ་ལང་གི་ཤ་དང༌། མྱོས་བྱེད་ཆང་གཉིས་བསྲེས་ཏེ་ལག་པ་གཡོན་པས་སྦྱིན་སྲེག་བྱས་ན། སངས་རྒྱས་ཀྱང་ནི་དབང་དུ་འགྱུར་ཞེས་པ་ནི་ཕུལ་བྱུང་བརྗོད་པའོ། །དེ་ལྟར་འགྱུར་ན་ཕྲན་ཚེགས་མི་ནི་སྟེ་རང་

དགའ་བའི་མི་རྣམས་དབང་དུ་བྱེད་པ་ནི་སྨོས་ཀྱང་ཅི་དགོས། ཁའི་ཆུ་སྟེ་མཆིལ་མ་དང་སོ་ཤིང་དག་དང༌། དེ་བཞིན་དུ་རང་གི་ལུས་མཉེས་པའི་ལུས་ཀྱི་དྲི་མ་དང༌། མྱོས་བྱེད་ཆང་གི་བསྲེག་རྫས་ཀྱིས་སྙིང་པོའི་སྔགས་མིང་སྤེལ་དང་བཅས་པ་ཡིས།  དབང་
གི་སྦྱིན་སྲེག་བྱས་ན། ཁམས་གསུམ་སྟེ་ས་གསུམ་གྱི་འགྲོ་བ་དག་ནི་རང་གི་དབང་དུ་འགྱུར་རོ། །བུད་མེད་ཀྱི་ཟླ་མཚན་གྱི་ཁྲག་དང་ཟོས་ནས་རློན་པ་སྟེ་ཟོས་ནས་སྐྱུགས་པའི་ཟས་དག་དང༌། མི་ཡི་སྐྲ་དང་ལྡན་པ་ཡིས་སྦྱིན་སྲེག་བྱས་ནས། བྱས་པའི་མོད་
ལ་བསྒྲུབ་བྱ་འགུགས་པར་འགྱུར་བ་ཡིན་ནོ། །གཉིས་པ་ལ་གཉིས། དབྱེ་བའི་སྦྱིན་སྲེག་དང༌། བསད་བསྐྲད་ཀྱི་སྦྱིན་སྲེག་གོ། །དང་པོ་ནི། རང་གི་ལུས་དང་རང་གི་སྐྲ་ལ་བྷ་བས། ཁྱི་ཡི་ལུས་དང་ཁྱི་ཡི་སྤུ། ཞེས་འདོན་པས། ཁྱི་ཡི་ལུས་ཏེ་ཁོག་པ་ནས་
སྐྱུགས་པ་དང༌། ཁྱི་ཡི་སྤུས་ནིམ་པའི་ཤིང་ལ་མེ་རབ་ཏུ་སྦར་ནས་དབྱེ་བའི་སྦྱིན་སྲེག་བྱས་ན། དེའི་མོད་ལ་མཛའ་བ་རྣམས་བྱེ་བར་འགྱུར་བ་ཡིན་ནོ། །གཉིས་པ་ནི། དྲག་པོའི་ཏིང་ངེ་འཛིན་ལ་མཉམ་པར་བཞག་པས་ད་དུ་ར་སྟེ་སྨྱོ་བྱེད་ཀྱི་ཤིང་གིས་
མེ་སྤར་ཏེ། ཡུངས་མར་ཚན་དེའམ་སྐེ་ཚེའི་མར་ཁུ་ལ་བསྒྲེས་པ་སྟེ་དེས་སྦགས་པའི་བྱ་རོག་གི་གཤོག་པས་སྦྱིན་སྲེག་བྱས་ན། འཕྲལ་དུ་འཆི་བ་ནི་གསད་པའི་སྔགས་ཀྱིས་སོ། །གནས་ནས་སྐྲོད་པར་འགྱུར་བ་ནི་སྔགས་ལ་དེའི་སྤེལ་ཚིག་བཏགས་
པས་སོ། །གསུམ་པ་ནི། སྟན་ལ་ཉལ་ཏེ་གཉིད་ལོག་པ་དང༌། མ་ཉལ་བསད་པ་དང་འདུག་པའམ་ལངས་པ་དང༌། ཟས་ཟ་བཞིན་པ་དང་དབང་པོ་གཉིས་སྦྱོར་བ་སོགས་རྣམས་ལ་ཡང༌། སྔགས་པས་རྟག་ཏུ་སྔགས་ཟློས་པར་བྱེད་ན། ཟློས་པ་དེ་ལ་

བགེགས་ནི་ཡོད་པ་མ་ཡིན་ནོ། །འདིས་ནི་སྤྱོད་ལམ་ཀུན་ཏུ་སྔགས་བཟླས་ན་བགེགས་ཀྱི་གནོད་པ་མི་འབྱུང་བར་བསྟན་ཏོ། །བཞི་པ་ལ་བཞི། ནོར་རྒྱས་པ། དངོས་གྲུབ་རྒྱས་པ། མངའ་ཐང་རྒྱས་པ། ཚེ་རྒྱས་པའོ། །དང་པོ་ནི།
ཝ་ཡི་ཤ་ཡི་བསྲེག་རྫས་ཀྱིས་རྒྱས་པའི་བསྲེག་བླུགས་བརྒྱས། ཡང་དག་པའི་སྦྱིན་བླུགས་བྱེད་པའི་མི་དེ་ནི་ཟླ་བ་གསུམ་སོང་བའི་རྗེས་ལ། རིགས་རྒྱུད་ཀྱི་དབུལ་བ་འཇིག་པར་འགྱུར་རོ། །ཤ་ཆེན་གྱིས་སྲེག་རྫས་དག་གིས། གང་ཟག་ལ་
ལ་ཞིག་མྱོས་བྱེད་ཆང་དང་ལྡན་པས་སྦྱིན་སྲེག། བརྒྱ་རྩ་བརྒྱད་ཀྱི་བར་དུ་སྒྲུབ་པ་པོས་ནི་ཞག་རེ་ལ་ཐུན་གསུམ་དུ་སྦྱིན་སྲེག་བྱེད་ན། ཟླ་བ་དྲུག་གིས་ས་མ་ལུས་པ་རྣམས་ལ་ལོངས་སྤྱོད་པའི་ཚུལ་གྱིས་དབང་དུ་འགྱུར་རོ། །སྦྱིན་སྲེག་གིས་
ཚིམ་པར་གྱུར་པའི་མཁའ་འགྲོ་མས། སྒྲུབ་པ་པོ་དེ་ལ་རྒྱལ་སྲིད་སྟེར་བར་གདོན་མི་ཟའོ། །གཉིས་པ་ནི། དཀྱིལ་འཁོར་གྱི་ལྷ་རྣམས་ཐམས་ཅད་སོ་སོར་གསལ་བར་སྣང་བའི་བསམ་གཏན་གྱིས་བསྒོམས་ནས། ཞག་རེ་ལ་ཐུན་གཉིས་ཀྱི་
བར་དུ་ཟླ་བ་གསུམ་དུ་སྦྱིན་སྲེག་བྱས་ན། སྒྲུབ་པ་པོ་རང་གི་ལུས་ནི་དེ་ཉིད་ཀྱིས་མཁའ་ལ་འགྲོ་བ་ཉིད་དེ་མཁའ་སྤྱོད་ཐོབ་པར་འགྱུར་རོ། །གོ་མཱ་ཡུ་ནི་ཝར་བསྒྱུར་མོད་ཀྱང༌། འདིར་ཅེ་སྤྱང་ལ་བསྒྱུར་བ་ལྟར་ཏེ་ཅེ་སྤྱང་གི་ཤ་དང༌། ཆང་གིས་
ཕྱིའི་སྦྱིན་སྲེག་གི་ཐབ་ཀྱི་ལྷ་ལ་སྦྱིན་སྲེག་དང༌། ནང་གི་སྦྱིན་སྲེག་ཤ་དེ་མཚན་མོ་སྔགས་ཀྱི་བཟླས་བརྗོད་བྱས་ནས་ཟོས་ན། མྱུར་དུ་སྒྲུབ་པ་པོ་དེ་ཡི་ལག་ཏུ་དངོས་གྲུབ་ཐམས་ཅད་རབ་ཏུ་འཇུག་པར་འགྱུར་ཞིང༌། ཡུལ་འཁོར་ཆེན་

པོ་ཡང་ནི་འགུགས་པར་བྱེད་དོ། །དེ་ལྟར་ཉིན་རེ་ཞིང་སྦྱིན་སྲེག་གཉིས་དང་བཟླས་པ་བྱས་ན། སྒྲུབ་པ་པོ་དེ་རྒྱལ་པོ་ཉིད་དུ་བྱེད་པར་འགྱུར་རོ། །ལས་སྦྱོར་འདི་ལས་རྒྱས་པའི་ལས་གཞན་རབ་ཏུ་མཆོག་ཏུ་གྱུར་པ་ནི། ས་གསུམ་ཀྱི་འཇིག་རྟེན་གསུམ་ན་ཡོད་
པ་མ་ཡིན་ནོ། །ལས་འདིས་རྣལ་འབྱོར་པ་ཆེན་པོ་རང་དགས་ཏེ་རང་གི་འདོད་པའི་དབང་གིས་འཆི་བ་དང་སྐྱེ་བར་འགྱུར་རོ། །ལྷ་ལ་སོགས་པ་སྣ་ཚོགས་པའི་གཟུགས་དུ་མ་ནི་འཛིན་ཞིང༌། འདོད་པ་ལ་རོལ་བར་བྱེད་དོ། །གསུམ་པ་ནི། བིལ་བ་སྟེ་དཔལ་
འབྲས་དང༌། དེ་བཞིན་དུ་པཱ་ལ་ཤ་དང༌། ཨུ་དུམ་ཝ་ར་ཉིད་དག་ནི་སྟེ་དེ་རྣམས་ཀྱི་བསྲེག་རྫས་ཀྱིས་རྒྱས་པའི་སྦྱིན་སྲེག་འབུམ་བྱས་ན། མྱུར་དུ་ནོར་གྱི་བདག་པོ་ཆེན་པོར་འགྱུར་རོ། །གཽ་མཾ་ས་སྟེ་བ་ལང་གི་ཤ་དང༌། མྱོས་བྱེད་ཆང་གཉིས་ལེགས་པར་
བསྲེས་ཏེ། རྒྱལ་སྲིད་འདོད་པས་སྦྱིན་སྲེག་བྱེད་ཅིང༌། རྣལ་འབྱོར་དབང་ཕྱུག་ནི་ལྷའི་དབང་ཕྱུག་སྟེ་དེ་མཉེས་པར་བྱས་ན། དབུལ་བོ་ཉིད་དུ་ག་ལ་འགྱུར་ཏེ་མི་འགྱུར་བར། རྒྱལ་སྲིད་ཀྱི་དཔལ་ལ་སྤྱོད་པར་འགྱུར་རོ། །གོ་མཱ་ཡུ་ཅེ་སྤྱང་གི་ཤས་ནི་སྦྱིན་
སྲེག་བྱས་པས། གང་འདོད་པ་རྣམས་ཅི་བདེ་བར་ནི་འགྲུབ་པར་འགྱུར་རོ། །ཞེས་ཤ་དེས་བསྲེག་རྫས་བྱས་པའི་བསྔགས་པ་བསྟན་ཏོ། །གོ་མཱ་ཡུ་ཅེ་སྤྱང་གི་ཤ་ཡི་སྦྱིན་སྲེག་གིས་མྱུར་དུ་ནོར་བདག་རྣམ་ཐོས་ཀྱི་བུ་དང་ནོར་མཉམ་པ་ཐོབ་པར་འགྱུར་རོ། །
གོ་མཱ་ཡུའི་ཤས་བསྲེག་རྫས་བྱ་བར་ཡང་ཡང་གསུངས་པ་ནི། ལས་སྦྱོར་བཤད་པ་ལ་འདི་མཆོག་ཡིན་པའི་ཕྱིར་ཏེ། ཅི་བདེ་བར་ནི་ཞེས་གསུངས་པའི་ཕྱིར་རོ། །ཕྱིའི་བརྟུལ་ཞུགས་དང་གཙང་སྦྲ་ཡོད་ན་འགྲུབ་པར་མ་ཟད་མེད་པ་ཡིན་

ནའང༌། ཇི་སྐད་བསྟན་པའི་དངོས་གྲུབ་རྣམས་ཐོབ་པར་འགྱུར་རོ། །བཞི་པ་ནི། ལྷག་པའི་ཚེར་གྱུར་བ་ནི་ཚེ་དཔག་ཏུ་མེད་པར་འགྱུར་བའོ། །དེ་ལ་ནི་དུར་བའི་བསྲེག་རྫས་ཀྱིས་རྒྱས་པའི་སྦྱིན་སྲེག་བྱས་ན། ཚེ་ཟད་པ་ཡང་ཚེ་
དཔག་ཏུ་མེད་པར་འགྱུར་རོ། །འགྲེལ་པ་རྣམས་ལས། ལྷག་པའི་ཚེར་འགྱུར། ཞེས་འདོན་ནོ། །ལྔ་པ་ནི། ཀུཥྨ་ཎྞཾ་སྟེ་དེའི་མིང་ཅན་གྱི་ཤིང་གི་ས་བོན་དང༌། མུད་ག་སྟེ་མོན་སྲན་རྡེའུ་དང༌། མ་ཥཱ་སྟེ་སྲན་མ་མ་ཥཱ་དང༌། སྲན་མ་ཙ་ན་ཀ་དང༌། སྦྲང་
རྩིའི་ཚིགས་མ་སྟེ་སྤྲ་ཚིལ་དང༌། སྐེ་ཚེ་དང་ཁྱིམ་གྱི་ཏ་མ་ལའི་འདབ་མ་སྟེ་བ་ཤ་ཀའི་ལོ་མ་ལ་བཤད། ཁ་ཅིག་གིས་ཁྱིམ་གྱི་སྟེང་ནས་འཕྱང་བའི་དུ་བ་ལ་འཆད་དོ། །རེ་རྣམས་ཀྱིས་སྦྱིན་སྲེག་བྱ་ཞིང༌། རྫས་དེ་རྣམས་ཆ་མཉམ་པར་བྱས་ཏེ། 
བསྒྲུབ་བྱའི་མིང་སྤེལ་དང་བཅས་པའི་སྔགས་བཟླས་ནས་ཁང་པའི་ཕྱོགས་གཅིག་ཏུ་བྱུགས་ན། བསྒྲུབ་བྱ་དེའི་ཁ་བཅིངས་པར་ནི་འགྱུར་བ་ཡིན་ནོ། །པ་ཤ་ཀའི་འདབ་མ་ལ་རོ་བསྲེགས་པའི་སོལ་བས་ཡི་གེ་གའི་ནང་དུ་ཆུད་པར་བསྒྲུབ་
བྱའི་གཟུགས་བྲིས་ལ། ཉ་སྐྱོགས་ཀྱི་ནང་དུ་བཅུག་ནས་དུར་བ་དང་འབྲས་ཀྱི་ཕུབ་མས་བཀང་སྟེ། ཉ་སྐྱོགས་ཀྱི་རུས་པས་ཁ་བཅད། སྤྲ་ཚིལ་གྱིས་རྒྱས་བཏབ་ནས། ཕྱི་སའི་ནང་དུ་དབུགས་མི་འབྱིན་པར་བཞག་ན། བསྒྲུབ་བྱ་དེའི་ཁ་འཆིང་ངོ་ཞེས་
ལྭ་བ་པ་གསུང་ངོ༌། །འདི་ནི་རྒྱུད་འདིར་ལས་སྦྱོར་གྱི་མཐའ་སྟེ། འདི་ཡན་ཆད་ལེའུ་དགུ་པ་མན་ཆད་དུ་ལས་སྦྱོར་ཇི་སྙེད་གསུངས་པ་རྣམས། ཁྱད་པར་འགའ་ཞིག་མ་གཏོགས་པ་རིམ་པ་གཉིས་ཀའི་སྐབས་ཀྱི་ཐུན་མོང་བ་ཡིན་ལ། བསྐྱེད་

རིམ་མཐར་ཕྱིན་ནས་རྫོགས་རིམ་མི་སྒོམ་པར། ཞི་སོགས་ཀྱི་དངོས་གྲུབ་རྣམས་སྒྲུབ་པ་ནི་བསྐྱེད་རིམ་པ་ཁོ་ནའི་ཡིན་ཏེ། དེ་ཡང་རྫོགས་རིམ་ལ་ལྟོས་ཏེ་གང་ཟག་དབང་བོ་དམན་པའི་དབང་དུ་བྱས་པའོ། །གསུམ་པ་ནི། སྔར་བཤད་པའི་དབང་གི་ལས་
ལ་སོགས་པ་རྣམས་རང་བྱེད་པར་འདོད་པ་དེའི་ཚེ། ལས་དེའི་ཆོ་ག་ལ་སྤྱོད་པའི་རྣལ་འབྱོར་པ་ནི། གང་དུ་སྟེ་གང་ལ་དགའ་བ་དེ་དང་དེ་གྲུབ་ནས་གནས་པར་འགྱུར་རོ། །གོང་དུ་གསུངས་པའི་ལས་དེ་རྣམས་སྒྲུབ་པའི་སྔགས་ནི། ཨོཾ་བཛྲ་བཻ་རོ་ཙ་ན་ཡེ་
ཧཱུཾ་ཧཱུཾ་ཕཊ་སྭཱཧཱ་ཞེས་པའོ། །འདི་གྲུབ་ཆེན་ཁ་ཅིག་གིས་ཉེ་སྙིང་དང༌། ཁ་ཅིག་གིས་སྙིང་པོར་བཤད་དེ་ཕྱོགས་རེ་ནས་གཉིས་ཀ་ལ་བཤད་དུ་རུང་བའོ། །གཉིས་པ་ལ་གཉིས། བཤད་པར་དམ་བཅའ་བ། དམ་བཅས་པའི་དོན་བཤད་པའོ། །དང་པོ་ནི།
ལས་སྦྱོར་རྣམས་བཤད་པ་དེ་ནས་སྔར་བསྟན་པ་ལས་དོན་གཞན་ཡང་བཤད་པར་བྱའོ། །དེ་གང་ཞེ་ན། རྣལ་འབྱོར་མའི་བརྡས་བསྟན་པའི་རབ་དགའ་སོགས་ས་བཅུ་གནས་དང་ཉེ་བའི་གནས་ལ་སོགས་པའི་བརྡས་བསྟན་པ་བཤད་པར་བྱའོ། །
གནས་ལ་སོགས་པ་དེ་ཅི་ཞིག་ཏུ་གྱུར་ནས་གནས་ཤེ་ན། དཔལ་ཧེ་རུ་ཀའི་སྐུའི་ཡན་ལག་ལག་པ་ལ་སོགས་པ་དང༌། ཚིགས་ལ་སོགས་པའི་ཉིང་ལག་ཏུ་གནས་སོ། །དེ་ནི་ཧེ་རུ་ཀའི་སྤྱི་བོ་སོགས་ཉེར་བཞི། གནས་ཉེར་བཞིའི་བདག་ཉིད་དུ་གནས་
ལ། དེའི་བརྡས་ས་བཅུ་སྟོན་པའི་དོན་ནོ། །ཧེ་རུ་ཀའི་ཡན་ལག་ཐམས་ཅད་བརྟན་པ་སྣོད་དང༌། གཡོ་བ་བཅུད་ཀྱི་བདག་ཉིད་ཅན་ནོ་ཞེས་པ་ནི་བརྟན་གཡོ་རྣམས་ས་འོག་ས་སྟེང་ས་བླ་གསུམ་དུ་འདུལ། ས་གསུམ་གྱི་དཔའ་བོ་དང་རྣལ་འབྱོར་མ་ནི་

ཧེ་རུ་ཀའི་སྐུའི་ཆ་ཤས་སུ་གནས་པའི་དོན་ནོ། །བརྟན་གཡོའི་བདག་ཉིད་ཅན་ལ། བྷ་བས། ཐམས་ཅད་ཡན་ལག་སྤྱི་བོ་སྟོབས། ཞེས་འདོན་ཞིང༌། དེའི་དོན་སྤྱི་བོ་གཟུགས་ཕུང་དང༌། སྟོབས་ཕུང་པོ་ལྷག་མ་ལ་བྱས་ནས།
ས་དང་གནས་ལ་སོགས་པ་ཕུང་པོ་ལ་སོགས་པའི་བདག་ཉིད། དཔལ་ཧེ་རུ་ཀའི་ཡན་ལག་དང་ཉིང་ལག་གོ། ཞེས་འཆད་དོ། །གཉིས་པ་ལ་གཉིས། གནས་སོགས་ས་བཅུར་བསྟན་པ། གནས་སོགས་བཅུས་ཀུན་ལ་ཁྱབ་པར་བསྟན་པའོ། །
དང་པོ་ལ་གཉིས། སྤྱིའི་དོན་དང༌། ཡན་ལག་གི་དོན་ནོ། །དང་པོ་ལ་གསུམ། རབ་དགའ་སོགས་ཀྱི་ས་མིང་སོ་སོས་གསུངས་ཚུལ། གནས་ལ་སོགས་པ་ལ་མི་མཐུན་པར་གསུངས་པའི་འགལ་སྤོང༌། དེ་རྣམས་གང་གི་ཕྱིར་དུ་གསུངས་
པའི་གདུལ་བྱའི་དབྱེ་བའོ། །དང་པོ་ནི། རྩ་རྒྱུད་འདིར་གནས་དང་ཉེ་བའི་གནས་ནས། དུར་ཁྲོད་དང་ཉེ་བའི་དུར་ཁྲོད་ཀྱི་བར་བཅུས་རབ་དགའ་ནས་ཆོས་ཀྱི་སྤྲིན་གྱི་བར་བཅུ་བསྟན་པར་བཤད་ལ། བཤད་རྒྱུད་ལས། གནས་སོགས་བཅུའི་
སྟེང་དུ་འཐུང་གཅོད་དང་ཉེ་བའི་འཐུང་གཅོད་གཉིས་བསྣན་ནས། འདི་རྣམས་ས་ནི་བཅུ་གཉིས་ཏེ། ཞེས་གནས་སོགས་བཅུ་གཉིས་ས་བཅུ་གཉིས་སུ་གསུངས་ཏེ། བརྟག་གཉིས་སུ་ཡང་དེ་བཞིན་དུ་གསུངས་སོ། །ས་བཅུ་གཉིས་ནི། 
བྷ་བ་བྷ་དྲ་དང༌། ཤཱནྟི་པ་དང༌། ནག་པོ་པ་དང༌། པདྨའི་མྱུ་གུས་མཛད་པའི་ཀྱེེ་རྡོར་གྱི་འགྲེལ་པ་དང་མན་སྙེ་རྣམས་སུ། རབ་དགའ་སོགས་བཅུའི་སྟེང་དུ་མོས་སྤྱོད་ཀྱི་ས་དང༌། ཀུན་ཏུ་འོད་གཉིས་བསྣན་པ་ལ་བཤད་དེ། མོས་སྤྱོད་ནི་འཐུང་

གཅོད་དང༌། ཀུན་ཏུ་འོད་ནི་ཉེ་བའི་འཐུང་གཅོད་དུ་བཤད་དོ། །ཡེ་ཤེས་ཐིག་ལེས་ས་བཅུ་དྲུག་བཤད་པ་ནི། དེ་ཉིད་ལས། གནས་ལ་སོགས་པ་དགའ་བའི་གནས། །ས་ཡི་སྒྲ་ཡིས་བརྗོད་པ་ཡིན། །མོས་པས་སྤྱོད་པ་ས་དང་པོ། །གཉིས་པ་རབ་ཏུ་དགའ་
བ། གསུམ་པ་དྲི་མ་མེད་པ། བཞི་པ་འོད་བྱེད་པ། ལྔ་པ་འོད་འཕྲོ་བ། དྲུག་པ་སྤྱང་དཀའ་བ། བདུན་པ་མངོན་དུ་གྱུར་བ། བརྒྱད་པ་རིང་དུ་སོང་བ། དགུ་པ་མི་གཡོ་བ། བཅུ་པ་ལེགས་པའི་བློ་གྲོས། དེ་རྣམས་ནི་བྱང་ཆུབ་སེམས་དཔའི་སའོ། །ཆོས་ཀྱི་
སྤྲིན་ནི་སངས་རྒྱས་ཀྱི་ས། ཀུན་ཏུ་འོད་ནི་ཡང་དག་པར་རྫོགས་པའི་སངས་རྒྱས་ཀྱི་ས། ཀུན་ཏུ་སྣང་བ་མཆེད་པའི་འོད་ནི་དཔལ་རྡོ་རྗེ་སེམས་དཔའ་བཅོམ་ལྡན་འདས་ཀྱི་སྤྲུལ་པའི་སྐུའི་ས། ཀུན་ཏུ་སྣང་བ་ཐོབ་པའི་འོད་ནི་ལོངས་སྤྱོད་རྫོགས་པའི་སྐུའི་
ས། བརྗོད་དུ་མེད་པ་ཚད་མེད་པ་ནི་བདེ་བ་ཆེན་པོའི་ས་སྟེ། དེ་ཀུན་དགའ་བའི་བྱེ་བྲག་ལ། །སར་ནི་ཀུན་ཏུ་བཏགས་པའོ། ཞེས་གསུངས་ལ། ཡང་དེ་ཉིད་ལས། རྟག་ཏུ་སྤྲུལ་པ་ཡི་ནི་སྐུས། །ས་ནི་བཅུ་གཅིག་པ་རུ་དྲན། །ལོངས་སྤྱོད་རྫོགས་སྐུས་བཅུ་
གཉིས་པ། །ཆོས་ཀྱི་སྐུ་ས་ནི་བཅུ་གསུམ་མོ། །བདེ་བ་ཆེན་པོའི་བཅུ་བཞི་པ། །གང་ཞིག་བཅོ་ལྔ་ཡི་ནི་ས། །དེ་ནི་ཡེ་ཤེས་ས་ཞེས་བྱ། །བཅུ་དྲུག་པ་ནི་བརྟགས་པ་མིན། ཞེས་ཀྱང་གསུངས་པས་ས་བཅུ་དྲུག་གོ། དེ་ལ་མོས་སྤྱོད་ཀྱི་ས་རྡོ་རྗེ་གསང་བས་དྲོད་
རྩེ་བཟོད་མཆོག་བཞི་ལ་བཤད་པ་ལྟར་སོ་སྐྱེའི་ས་ཡིན་ལ། དེའི་ལྷག་མ་རྣམས་ནི་འཕགས་པའི་སའོ། །ཡེ་ཤེས་ཐིག་ལེར་སངས་རྒྱས་དང་ཡང་དག་པར་རྫོགས་པའི་སངས་རྒྱས་གཉིས་ལ་ཁྱད་པར་ཕྱེ་བ་ནི། བདག་ཉིད་ཆེན་པོ་སེངྒེ་བཟང་

པོས། ས་བཅུ་པ་ལ་ནི་བྱང་ཆུབ་སེམས་དཔའ་སངས་རྒྱས་ཁོ་ནར་བརྗོད་པར་བྱའི། ཡང་དག་པར་རྫོགས་པའི་སངས་རྒྱས་ནི་མ་ཡིན་ནོ། །ཞེས་འབྱུང་པའི་ཕྱིར། ཞེས་དེ་གཉིས་ཀྱི་ཁྱད་པར་ཕྱེ་བ་མངོན་རྟོགས་
རྒྱན་གྱི་དགོངས་པ་ཡིན་པ་དེ་དང་འདྲ་སྟེ། མན་སྙེ་ལས་ཀྱང་ཁྱད་དེ་བཞིན་དུ་ཕྱེའོ། །རབ་ཏུ་དགའ་བ་ས་དང་པོར་བྱས་ན། ཀུན་ཏུ་འོད་བཅུ་གཅིག་པ་ཡིན་ལ། དེ་ལ་སྐུ་གསུམ་དང་བདེ་བ་ཆེན་པོའི་སྐུ་དང་བཞིར་ཕྱེ་བ་ལ། ས་རེ་རེར་
བྱས་པས་ས་བཅོ་ལྔ། ཡང་ཡེ་ཤེས་ཀྱི་སྐུ་ལ་ཡེ་ཤེས་ཀྱི་ས་ཞེས་པ་ནི། ས་དང་པོ་ནས་བགྲངས་པའི་བཅོ་ལྔ་པ་ཡིན་ཀྱང༌། མོས་སྤྱོད་ནས་བགྲངས་པའི་བཅུ་དྲུག་པའོ། །དེ་ལྟར་བྱས་ན་དྲི་མ་ཐམས་ཅད་དང་བྲལ་བའི་དེ་བཞིན་ཉིད་
ནི་ཆོས་ཀྱི་སྐུ་ཡིན་ལ། ཡེ་ཤེས་ཀྱི་སྐུ་ནི་རྟོགས་པ་ཡེ་ཤེས་ཆོས་ཀྱི་སྐུའོ། །ཡེ་ཤེས་ཐིག་ལེའི་འགྲེལ་པ་ལས་ཀྱང་ས་བཅུ་དྲུག་ཏུ་བཤད་པས། ལུགས་འདི་ལ་ས་བཅོ་ལྔ་ལས་མང་བ་མི་བྱེད་པ་མིན་ནོ། །བཤད་པའི་རྒྱུད་ལས་རབ་
དགའ་སོགས་ས་བཅུའི་སྟེང་དུ། དཔེ་མེད་པ་དང་ཡེ་ཤེས་ལྡན། །རྡོ་རྗེའི་ས་སྟེ་བཅུ་གསུམ་པ། ཞེས་གསུངས་པའི་དོན་ཡང་མན་སྙེ་ལས། ས་བཅུ་པ་ནི་བཅུ་པ་ཙམ་ལ་བྱས། དཔེ་མེད་ཀྱི་ས་ས་བཅུ་པའི་ཁྱད་པར་གྱི་ལམ། ཡེ་
ཤེས་ལྡན་གྱི་ས་ནི་ས་བཅུ་པའི་བར་ཆད་མེད་པའི་ལམ། རྡོ་རྗེ་འཛིན་པའི་ས་ནི་ཀུན་ཏུ་འོད་ལ་བཤད་དོ། །བཤད་རྒྱུད་རྡོ་རྗེ་ཕྲེང་བ་ནས་བུམ་དབང་བཅུ་གཅིག་དང༌། དབང་གོང་མ་གསུམ་སྟེ་བཅུ་བཞི་པོ་ལ། དབང་བསྐུར་རེ་

རེས་རེའོ། །ཞེས་ས་བཅུ་བཞིར་བཤད་པ་ཡང༌། ས་བཅུ་གསུམ་གྱི་སྟེང་དུ་མོས་སྤྱོད་ཀྱི་ས་བསྣན་པའོ། །རྡོ་རྗེ་སྙིང་པོ་རྒྱན་གྱི་རྒྱུད་ལས། བྱང་ཆུབ་སེམས་ནི་འོད་གསལ་བ། །ཀུན་ཏུ་འོད་ཀྱི་ས་ཆེན་པོ། ཞེས་དེ་ལ་ས་དང་པོར་བྱས་ནས། བཅུ་གཉིས་སོ་སོ་བདག་རིག་
པ། །རྣལ་འབྱོར་ཡེ་ཤེས་ཡོངས་རྫོགས་ཉིད། །ཅེས་ས་བཅུ་གཉིས་པའི་བར་དུ་གསུངས་པ་ཡང༌། པཎ་ཆེན་མཁས་པས་ས་བཅུ་གཉིས་ཀྱི་འཆད་ཚུལ་ལྟར་བྱས་ན་ལེགས་པར་སེམས་སོ། །ཡེ་ཤེས་ཐིག་ལེའི་རྒྱུད་ཀྱི་དགོངས་པ་དང༌། རྒྱ་གར་གྱི་མཁས་
པ་དུ་མ་ཞིག་གིས་བཀྲལ་བ་ལ། བཅུ་གཅིག་ཀུན་ཏུ་འོད་ལས་ལྷག་པའི་ས་ཡོད་པར་མ་བཤད་པས། ཕར་ཕྱིན་ལས་སྔགས་ཀྱི་ཐིག་པར་ས་ཡི་གྲངས་མང་བ་བྱུང་བས་འཁྲུལ་གཞི་བྱས་ནས། ཀུན་ཏུ་འོད་ལ་གནས་པ་དེ་མཐར་ཐུག་པའི་སངས་རྒྱས་མ་
ཡིན་ནོ། །ཞེས་ཟེར་བ་ནི་རྫོགས་པའི་སངས་རྒྱས་ལ་སྐུར་འདེབས་ཀྱི་ཁ་ན་མ་ཐོ་བ་ཆེན་པོ་འཛིན་པས་སྤང་བར་བྱའོ། །ས་རྣམས་ལ་ཐེག་པ་འདིའི་ལུགས་ཀྱིས་ནི། ཡུལ་ཅན་ལྷན་སྐྱེས་ཀྱི་བདེ་བ་ཆེན་པོས་ཡུལ་གྱི་དེ་ཁོ་ན་ཉིད་རྟོགས་པའི་སྟེང་ནས་འཇོག་
པ་མ་རྟོགས་པ། དེ་ཁོ་ན་ཉིད་འཇིག་རྟེན་པའི་སྒོམ་བྱུང་གི་ཡེ་ཤེས་ཀྱིས་རྟོགས་པའི་སྟེང་ནས་སྦྱོར་ལམ་འཇོག་པ་དང༌། ཆོས་ཉིད་མངོན་སུམ་དུ་སྤར་མ་རྟོགས་པ་རྟོགས་པའི་སྟེང་ནས་མཐོང་ལམ་འཇོག་པ་དང༌། དེ་འདྲ་བ་མཐོང་
ཟིན་གོམས་པར་བྱེད་པ་ལ་སྒོམ་ལམ་འཇོག་པ་སོགས་ནི། ཐེག་པ་གཞན་དང་འདྲ་སྟེ། དེ་ཡང་ལམ་གྱི་གཙོ་བོ་སྨོས་ཀྱི་ལམ་དེ་རྣམས་ཀྱིས་བསྡུས་པ་ལ་ངེས་པ་མེད་དོ། །ལུགས་འདིས་ལྷན་སྐྱེས་ཀྱི་བདེ་ཆེན་གྱི་བྱེ་བྲག་སོ་སོ་ལ།  ས་སོ་

སོར་འཇོག་པ་ནི། དེ་ཀུན་དགའ་བའི་བྱེ་བྲག་ལ། །སར་ནི་ཀུན་ཏུ་བཏགས་པའོ། །ཞེས་གསལ་བར་གསུངས་སོ། །འདི་ཡང་རང་གི་སའི་ངོས་འཛིན་ཡིན་གྱི། རབ་དགའ་སོགས་ཀྱི་ས་ཐམས་ཅད་ལ་དེ་
ལྟར་འཇོག་པ་མིན་ནོ། །ས་རྣམས་ཀྱི་རྣམ་པར་བཞག་པ་དེ་ལྟར་ཡིན་ན། ལམ་ལྔའི་རྣམ་པར་བཞག་པ་ཇི་ལྟར་སྙམ་ན། ཆོས་ཉིད་མངོན་སུམ་དུ་རྟོགས་མ་རྟོགས་ལ་འཕགས་པའི་ས་ཐོབ་མ་ཐོབ་ཀྱི་སྒོ་ནས་སོ་སྐྱེ་དང༌། 
འཕགས་པའི་ལམ་གཉིས་སུ་འབྱེད་ཅིང༌། སོ་སྐྱེའི་ལམ་ལ་ཚོགས་སྦྱོར་གཉིས་བྱེད་པ་དང་སྦྱོར་ན། ལམ་ཐུན་མོང་བ་ནས་བཟུང་ནས་བསྒོམས་སྟོབས་ཀྱིས་རླུང་དྷཱུ་ཏཱིར་བཙུད་པ་ཐིམ་པས། སྟོང་པ་དངོས་སུ་འདྲེན་མི་ནུས་པ་
དེ་སྲིད་དུ་ཚོགས་ལམ་དང༌། དེ་ནུས་པ་ནས་བདེ་བ་ཆེན་པོས་དེ་ཁོ་ན་ཉིད་མངོན་སུམ་དུ་མ་རྟོགས་པ་ཚུན་ཆད་སྦྱོར་ལམ་དང༌། དོན་གྱི་འོད་གསལ་ནས་ཟུང་འཇུག་མ་ཐོབ་པར་མཐོང་ལམ་ས་རབ་དགའ་དང༌། སློབ་པའི་ཟུང་འཇུག་ནས་
མི་སློབ་པའི་ཟུང་འཇུག་མ་ཐོབ་བར་སྒོམ་ལམ་ས་དགུ་དང་སྦྱར་རོ། །གཉིས་པ་ནི། ཁ་སྦྱོར་ལས། པུལླི་ར་མཱ་ལ་ཡ་དང༌། ཛཱ་ལ་ནྡྷ་ར་དང༌། ཨོཌྜི་ཡ་ན་དང༌། ཨརྦུ་ཏ་བཞི་གནས་དང༌། གོ་དཱ་བ་རི་དང༌། ར་མེ་ཤྭ་རི་དང༌། དེ་བཱི་ཀོ་ཊི་དང༌།
མཱ་ལ་བ་བཞི་ཉེ་བའི་གནས་དང༌། ཀཱ་མ་རཱུ་བ་དང༌། ཨོ་ཊེེ་གཉིས་ཞིང་དང༌། ཏྲི་ཤ་ཀུ་ནེ་དང༌། ཀོ་ས་ལ་གཉིས་ཉེ་བའི་ཞིང་དང༌། ཀ་ལིང་ཀ་དང༌། ལམ་པ་ཀ་གཉིས་ཚནྔོ་ཧ་དང༌། ཀཉྩི་དང་ཧི་མ་ལ་ཡ་གཉིས་ཉེ་བའི་ཚནྔོ་ཧ་དང༌། པྲེ་ཏ་པུ་རི་

དང༌། གྲི་ཧ་དེ་བ་ཧ་གཉིས་འདུས་པ་དང༌། སཽ་རཥྚ་དང་སུ་ཝརྞ་དྭཱི་པ་གཉིས་ཉེ་བའི་འདུས་པ་དང༌། ན་ག་ར་དང་སིནྡྷུ་གཉིས་དུར་ཁྲོད་དང༌། མ་རུ་དང་ཀུ་ལུ་ཏ་གཉིས་ཉེ་བའི་དུར་ཁྲོད་དུ་གསུངས་ཏེ། ལོ་དྲིལ་གཉིས་ལས་ཀྱང་དེ་བཞིན་དུ་འབྱུང་ངོ༌། །
མན་སྙེ་ལས། བོལ་ལ་གི་རི་དང༌། ཀོལླ་གི་རི་དང༌། པུལླི་ར་མཱ་ལ་ཡ་དང༌། རྡོ་རྗེའི་གནས་ཞེས་གསུངས་པ་རྣམས་ནི་མིང་གི་རྣམ་གྲངས་སོ། །ཁ་སྦྱོར་ལས། གསུངས་པའི་ཀཱ་ར་ཎྱ་བཱ་ཊ་ཀྲ་དང༌། ཀརྨ་བཱ་ཊ་ཀ་ཊ་དང༌། ཧ་རི་ཀེ་ལ་དང༌། བིན་དྷྱ་སྟེ་རི་བོ་
འབིགས་བྱེད་ཀྱི་ནགས་དང༌། གཞོན་ནུ་མའི་གྲོང་ཁྱེར་ཏེ་ལྔ་དང༌། ཙ་རི་ཊ་དང༌། གྲོང་དང་གྲོང་ཁྱེར་གྱི་མཐའི་ས་ཞེས་རྒྱུད་གཞན་ནས་གསུངས་པ་གཉིས་ཏེ་བདུན་ནི་འཐུང་གཅོད་དང༌། དེ་རྣམས་དང་ཐག་ཉེ་བའི་ས་གཞི་བདུན་ནི་ཉེ་བའི་
འཐུང་གཅོད་དང༌། དུར་ཁྲོད་ནི་རོ་འདུས་པའི་དུར་ཁྲོད་ཀྱི་ས་གཞི་དང༌། རྒྱ་མཚོའི་འགྲམ་ཞེས་པ་གཉིས་སོ། །སྐྱེད་ཚལ་དང་རྫིང་བུའི་འགྲམ་ནི་ཉེ་བའི་དུར་ཁྲོད་དེ། དུར་ཁྲོད་དང་ཉེ་བའི་དུར་ཁྲོད་འདི་དག་ཏུ་རྣལ་འབྱོར་མ་རྣམས་རེ་འགའ་
འདུའོ། །པུལླི་ར་མཱ་ལ་ཡ་ལ་སོགས་པའི་ཡུལ་རྣམས་སུ་དཀྱིལ་འཁོར་པའི་ལྷ་མོ་རྣམས་བྲམ་ཟེ་ལ་སོགས་པའི་སྐྱེ་གནས་རྣམས་སུ་སྐྱེའོ། །དེ་ལྟར་ཡང་རྡོ་རྗེ་མཁའ་འགྲོ་ལས། མཁའ་འགྲོ་མ་ཞེས་ཡང་དག་གྲགས། །རྡོ་རྗེ་དཀྱིལ་འཁོར་གཙོ་
མོ་སྟེ། །ཡེ་ཤེས་ལྡན་རྣམས་ཡུལ་ཡུལ་དུ། །རང་ཉིད་སྐྱེ་གནས་རྣམས་སུ་སྐྱེ། ཞེས་དྲངས་ཏེ་འཆད་དོ། །འོ་ན་བརྟག་གཉིས་སུ། གནས་ནི་ཛཱ་ལནྡྷ་ར་དང༌། ཨོ་ཌྜི་ཡ་ན་དང༌། བཱུ་ར་ཎ་གི་རི་དང༌། ཀཱ་མ་རཱུ་པའོ། །ཉེ་བའི་གནས་ནི་མཱ་ལ་ཝ་

དང༌། སིནྡྷུ་དང་ན་ག་རའོ། །ཞིང་ནི་མུ་མྨུ་ནི་དང༌། ཀཱ་ར་ཎྱ་པཱ་ཊ་ཀ་དང༌། དེ་བཱི་ཀོ་ཊ་དང༌། ཀརྨ་བཱ་ཊ་ཀའོ། །ཉེ་བའི་ཞིང་ནི་ཀུ་ལུ་ཏཱ་དང༌། ཨ་རྦུ་ཏ་དང༌། གོ་དཱ་བ་རི་དང༌། ཁ་བའི་རིའོ། །ཚནྡོ་ཧ་ནི་ཧ་རི་ཀེ་ལ་དང༌། ལམྦཱ་ཀ་དང༌།
ཀཉྩི་དང༌། སཽརཥྚའོ། །ཉེ་བའི་ཚནྡོ་ཧ་ནི་ཀ་ལིང་ཀ་དང༌། གསེར་གླིང་དང༌། ཀོང་ཀ་ཎའོ། །འཐུང་གཅོད་ནི་གྲོང་དང་གྲོང་ཁྱེར་གྱི་མཐའི་ས་གཞི་དང༌། ཙ་རི་ཏྲ་དང༌། ཀོ་ཤ་ལ་དང༌། འབིགས་བྱེད་དང༌། གཞོན་ནུའི་གྲོང་ཁྱེར་ཏེ་ལྔའོ། །
ཉེ་བའི་འཐུང་གཅོད་ནི་འཐུང་གཅོད་དང་ཉེ་བ་ལྔའོ། །དུར་ཁྲོད་ནི་དུར་ཁྲོད་ཀྱི་ས་གཞི་དང་རྒྱ་མཚོའི་འགྲམ་གཉིས་སོ། །ཉེ་བའི་དུར་ཁྲོད་ནི་སྐྱེད་མོ་ཚལ་དང་རྫིང་བུའི་འགྲམ་མོ། །ཞེས་རྒྱ་ཆེར་བཤད་ལ། འདུ་བ་དང་ཉེ་བའི་འདུ་བ་
གཉིས་རྒྱས་པར་མ་བསྟན་པ་དང༌། ཕྱག་ཆེན་ཐིག་ལེར་གནས་ནི་ཛཱ་ལན་དྷ་ར་དང༌། ཨོ་ཌྜི་ཡ་ན་དང༌། པཱུ་ར་ཎ་གི་རི་དང༌། ཀཱ་མ་རཱུ་པའོ། །ཉེ་བའི་གནས་ནི་མཱ་ལ་ཝ་དང༌། ན་ག་ར་དང༌། སིན་དྷུ་དང༌། སིང་ཧ་ལའོ། །ཞིང་ནི་མུ་མྨུ་ཎི་དང་དེ་
བཱི་ཀོ་ཊའོ། །ཉེ་བའི་ཞིང་ནི་ཀུ་ལུ་ཏ་དང༌། ཨ་རྦུ་ཏའོ། །ཚནྡོ་ཧ་ནི་གོ་དཱ་བ་རཱི་དང༌། ཧ་རི་ཀེ་ལའོ། །ཉེ་བའི་ཚནྡོ་ཧ་ནི་ཀཉྩི་དང༌། ལམྤཱཀའོ། །འདུ་བ་ནི་ཀརྨ་པཱ་ཊ་ཀ་དང༌། གསེར་གླིང་ངོ༌། །ཉེ་བའི་འདུ་བ་ནི་ཀོང་ཀ་ཎ་དང༌། འབིགས་བྱེད་དོ། །དུར་
ཁྲོད་ནི་རབ་སོང་གི་ས་གཞི་དང༌། རྒྱ་མཚོའི་ངོགས་སོ། །ཉེ་བའི་དུར་ཁྲོད་ནི་ཙ་རི་ཏྲ་དང༌། གཞོན་ནུའི་གྲོང་ངོ༌། །འཐུང་གཅོད་ནི་ཁ་ཆེ་དང༌། ཀེ་རི་ཏའི་དཀྱིལ་འཁོར་རོ། །ཉེ་བའི་འཐུང་གཅོད་ནི་བལ་པོ་དང༌། ཀཱ་ནྱ་ཀུབ་ཛའོ། ཞེས་གསལ་བར་

མཛད་པ་དང༌། རི་གི་ཨ་ར་ལའི་རྒྱུད་དུ། ཤར་ལུས་འཕགས་པོ་དང༌། འཛམ་བུ་གླིང་དང༌། བ་ལང་སྤྱོད་དང༌། སྒྲ་མི་སྙན་ནི་གནས་ཏེ། ཞེས་གསུངས་པ་ཐམས་ཅད་ཕན་ཚུན་འགལ་བར་འགྱུར་རོ་ཞེ་ན། སྐྱོན་མེད་དེ། གནས་ས་དང་པོ་རབ་
དགའ་ལ་བྱས་པ་ནས། ཉེ་བའི་དུར་ཁྲོད་ཆོས་ཀྱི་སྤྲིན་ལ་བྱས་པའི་ས་རྣམས་གཅིག་ཡིན་ན།     ཅིག་ཤོས་ཡིན་པར་འགལ་མོད་ཀྱང༌།     སྤྱིར་གནས་ཀྱི་སྒྲས་བསྟན་པ་དང༌།           ཉེ་བའི་གནས་ལ་སོགས་པའི་སྒྲས་
བསྟན་པ་རྣམས་ལ།   ཚ་གྲང་དང་དངོས་པོ་དང་དངོས་མེད་བཞིན་དུ་འགལ་བ་མིན་ཏེ། དོན་གཅིག་ལ་ཡང་མིང་སྣ་ཚོགས་པ་ཡོད་པའི་ཕྱིར་རོ། །དེས་ན་ཨརྦུ་ཏ་ལ་ཁ་སྦྱོར་དུ་གནས་སུ་བཤད་པ་དང༌། ཀྱཻ་རྡོར་དང་ཕྱག་ཆེན་ཐིག་
ལེར་ཉེ་བའི་ཞིང་དུ་བཤད་པ་མི་འགལ་ལ། དེ་བཞིན་དུ་གོ་དཱ་བ་རི་ཕྱག་ཆེན་ཐིག་ལེར་ཚནྡོ་ཧ་ར་དང༌། ཀྱཻ་རྡོ་རྗེར་ཉེ་བའི་ཞིང་དང༌། ཁ་སྦྱོར་དུ་ཉེ་བའི་གནས་སུ་བཤད་པ་རྣམས་མི་འགལ་ཏེ། དེ་དག་གིས་གཞན་རྣམས་ཀྱང་མི་འགལ་བ་
ཤེས་པར་བྱའོ། །གཞན་ཡང་ཕྱག་ཆེན་ཐིག་ལེར། ཕྱིའི་ཡུལ་རྣམས་ནང་གི་ལུས་ལ་སྦྱོར་བ་ན། བདེ་མཆོག་དང་མི་འདྲ་བ་དུ་མ་བཤད་པ་རྣམས་ཀྱང་མི་འགལ་ཏེ། གདུལ་བྱ་སོ་སོའི་བསམ་པ་དང་མཐུན་པར་སྣ་ཚོགས་པ་ཅིག་གསུངས་
པའི་ཕྱིར་རོ། །འགལ་སྤོང་འདི་དག་ནི་མན་སྙེའི་དགོངས་པར་བཤད་པའོ། །གསུམ་པ་ནི། མན་སྙེ་ལས། གདུལ་བྱ་ལྔ་ལས་དབང་པོ་རྟུལ་པོའི་དོན་དུ། ཕྱི་རོལ་གྱི་གནས་ལ་སོགས་པ་བསྟན་ཏེ། རྣལ་འབྱོར་སྒོམ་པར་མི་ནུས་པ་རྣམས་

ལ་རང་ཡུལ་གྱི་ཞེན་པ་སྤང་བའི་ཕྱིར་དུ་གསུངས་སོ། །དབང་པོ་འབྲིང་པོའི་དོན་དུ་དཀྱིལ་འཁོར་གྱི་འཁོར་ལོ་གསུམ་གྱི་རྩིབས་ལ་གནས་ལ་སོགས་པར་བཞག་པ་དང༌། གདུལ་བྱ་ཆེན་པོ་ལ་གསུམ་དུ་
བྱས་པའི་ཆུང་ངུའི་དོན་དུ། ལུས་ཀྱི་གནས་ཉེར་བཞི་ལ་གནས་ལ་སོགས་པར་བཞག་པ་དང༌། འབྲིང་གི་དོན་དུ་རྫོགས་རིམ་པས་ས་བོན་གྱི་ཡི་གེ་སོགས་ལ་མི་ལྟོས་པར། སྤྱི་བོ་སོགས་གནས་སོགས་སུ་དང༌། རྩ་རྣམས་
ལྷ་མོར་མོས་པར་བྱེད་པ་དང༌། ཆེན་པོ་རྫོགས་རིམ་ལ་གནས་པའི་དབང་དུ་བྱས་ནས། སྟོང་ཉིད་སྙིང་རྗེ་དབྱེར་མེད་བའི་བྱང་ཆུབ་ཀྱི་སེམས་རབ་དགའ་སོགས་ལ་གནས་སོགས་སུ་བཞག་པ་སྟེ་ལྔ་དང༌། ཐ་མ་ནི་ངེས་པའི་དོན་
དང༌། དང་པོ་བཞི་ནི་ལྔ་པ་ལ་ལྟོས་ནས་དྲང་བའི་དོན་ཏེ། རབ་དགའ་སོགས་གནས་ལ་སོགས་པར་བཞག་པའི་ས་དེ་དང་དེར་མོས་པ་ལས། འཇིག་རྟེན་ལས་འདས་པའི་ས་རྣམས་གསལ་བའི་ཆེད་དུ་འབད་པར་གྱུར་ན་ཅི་མ་རུང་
སྙམ་དུ་དགོངས་པའོ་ཞེས་འཆད་དོ། །དྲང་ངེས་ཀྱི་ཚུལ་དེ་ལྟར་ཡིན་པའི་ཤེས་བྱེད་དུ། མངོན་བརྗོད་ལས། མཁའ་འགྲོ་མ་ཀུན་འདི་ཉིད་དུ། །ཐུགས་རྗེ་ལྡན་རྣམས་རྣམ་པར་གནས། །སངས་རྒྱས་བྱང་ཆུབ་སེམས་དཔའ་ཀུན། །
འགྲོ་བ་གསུམ་པོའང་འདི་ཉིད་དུ། །ཉི་ཤུ་རྩ་བཞིའི་དབྱེ་བ་ཡིས། །གནས་སོགས་འདི་ཁོ་ན་ལ་གནས། །དེ་བས་དེ་རུ་བསྐོར་བ་ཡི། །སྐྱོ་བྱ་དེ་ཉིད་ཅན་གྱིས་མིན། །གལ་ཏེ་དེ་ཉིད་མེད་གྱུར་ན། །དེ་རྣམས་བསྐོར་བས་ཅུང་ཟད་མིན། །

གལ་ཏེ་དེ་ཉིད་ལྡན་གྱུར་ན། །དེ་རྣམས་བསྐོར་བ་ཅི་ཞིག་དགོས། །ཕྱི་རོལ་རྣལ་འབྱོར་པ་དེ་རྣམས། །བསྐོར་བས་ཁམས་རྣམས་ཟད་པར་འགྱུར། །དེ་བས་ཕྱི་རོལ་སྤངས་ནས་ནི། །རྣལ་འབྱོར་རོལ་པས་གནས་པར་བྱ། །དཔལ་ལྡན་རྡོ་རྗེ་རྣལ་འབྱོར་
མ། །རྣམ་དག་ཡེ་ཤེས་ཅན་རྣམས་ཀྱིས། །རྡོ་རྗེ་རྣལ་འབྱོར་ཅན་རྣམས་གཟིགས། །ཐུགས་རྗེས་ཁྱབ་པའི་ཐུགས་ཀྱིས་ནི། །དེ་རྣམས་དགྱེས་པས་དངོས་གྲུབ་མཆོག །ཇི་ལྟར་འདོད་བཞིན་སྩོལ་བར་མཛད། །ཅེས་དང༌། རང་གི་ལྷག་པའི་ལྷ་དམིགས་
ཏེ། །དེ་ཁོ་ན་ཉིད་གཅིག་པུ་བསམ། །ལྐུགས་པའི་དངོས་པོར་རབ་གྱུར་པའི། །ཟླ་དྲུག་ཙམ་གྱིས་ངེས་པར་ནི། །རྣལ་འབྱོར་མ་ཡིས་ཉེར་བསྟེན་པའི། །རྣལ་འབྱོར་ཆེན་པོ་འདི་གསལ་འགྱུར། །ཡེ་ཤེས་འོད་ཟེར་མཆོག་མཐོང་ནས། །རྣལ་འབྱོར་
མ་རྣམས་ལེགས་འདུ་སྟེ། །པདྨའི་འབྱུང་གནས་ཉམས་དགའ་བར། །ངང་པའི་ཚོགས་འདུ་ཇི་བཞིན་ནོ། །དཔལ་ལྡན་རྡོ་རྗེ་འཛིན་དངོས་སུ། །འགྱུར་བ་འདི་ལ་ཐེ་ཚོམ་མེད། །མིག་འཁྲུལ་མཁན་བཞིན་འཇིག་རྟེན་དུ། །སེམས་ཅན་ཀུན་གྱི་
དོན་བྱེད་རྣམས། །སེམས་ནི་དགའ་བར་གྱིས་ཤིག་ཅེས། །སེམས་ཅན་རྣམས་ལ་བདག་གསོལ་འདེབས། ཞེས་གསུངས་པ་རྣམས་དྲངས་ཏེ། ལྷན་སྐྱེས་ཀྱི་བདེ་སྟོང་སྦྱོར་བའི་ལམ་ལ་ངེས་པ་སྟེར་བར་བྱེད་དོ། །གཉིས་པ་ནི། སྦྱིན་པས་སེམས་
ཅན་དཔག་ཏུ་མེད་པ་ཚིམ་པར་བྱེད་པའི་གནས་ནི་རབ་ཏུ་དགའ་བའི་ས་ས་དང་པོའོ། །བཟོད་པ་རབ་ཏུ་གྱུར་པས་མངོན་ཤེས་སོགས་ཕུལ་བྱུང་སྐྱེ་བའི་ཞིང་ནི་རྒྱུད་འདིར་ས་གསུམ་པ་འོད་བྱེད་པ་ཡིན་པར་ཤེས་པར་བྱ་བ་དང༌། ཚནྡོ་ཧའི་ཚནྡ་

འདུན་པ་དང༌། ཨུ་ཡིག་ཕྱུང་པའི་ཨུ་ཧ་རྟོག་པ་སྟེ་འདུན་རྟོག་དང༌། རང་གཞན་གྱི་དོན་ཕུན་སུམ་ཚོགས་པ་དོན་དུ་གཉེར་བ་ནི་འདུན་པ་དང༌། འདི་ལྟ་འདི་ལྟར་བདག་གིས་དོན་དེ་བྱའོ་ཞེས་རྟོག་པ་སྟེ་དེ་ནི་ས་ལྔ་པ་སྦྱང་དཀའ་
བའོ། །ཐབས་ཀྱི་ཕར་ཕྱིན་རབ་ཏུ་གྱུར་པས་ཏིང་ངེ་འཛིན་དང་མངོན་ཤེས་སོགས་མཚན་མ་མེད་པར་བརྩོལ་བས་འདུ་བ་ནི་ས་བདུན་པ་རིང་དུ་སོང་བ་ཡིན་ཞིང༌། བདག་མེད་པར་དུར་ཁྲོད་དང་མཚུངས་པའི་ཆོས་ཀྱི་དབྱིངས་རྟོགས་ནས། སེམས་
ཅན་གྱིས་ཀྱང་དེ་རྟོགས་པའི་ཆེད་དུ་ཆོས་སྟོན་པ་སོགས་ལ་འབད་པ་ནི་དུར་ཁྲོད་དེ་དེ་ནི་ས་དགུ་པ་ལེགས་པའི་བློ་གྲོས་ཉིད་དོ། །ཉེ་བའི་གནས་ས་གཉིས་པ་དྲི་མ་མེད་པ་དང༌། ཉེ་བའི་ཞིང་ནི་ས་བཞི་པ་འོད་འཕྲོ་བ་དང༌། ཉེ་བའི་ཚནྡོ་ཧ་ནི་
ས་དྲུག་པ་མངོན་དུ་གྱུར་བ་ཉིད་དང༌། ཉེ་བའི་འདུ་བ་ནི་ས་བརྒྱད་པ་མི་གཡོ་བ་དང༌། ཉེ་བའི་དུར་ཁྲོད་ནི་ས་བཅུ་པ་ཆོས་ཀྱི་སྤྲིན་ནོ། །ཉེ་བ་ལྔ་པོ་དེའི་མིང་དོན་ནི། སྔ་མ་ལྔ་དང་ཉེ་བ་ཡིན་ལ། ཉེ་ལུགས་ནི་ཕན་གདགས་བྱ་དང་འདོགས་བྱེད་
དུ་འབྲེལ་བ་དང༌། རང་གི་སྔ་མ་ལས་ཕུལ་དུ་བྱུང་བར་གྱུར་པ་ཡང་ཉེ་བའི་དོན་དུ་དང་ཕྱི་རོལ་གྱི་གནས་དང་ཉེ་བའི་གནས་ལ་སོགས་པའི་ཉེ་བའི་དོན་ལྔ་ཡང༌། སྔ་མ་ལ་བརྟེན་ནས་དེ་དང་ཆ་མཐུན་པའི་དོན་ཤེས་པར་བྱའོ། །དེ་ལྟར་ཤཱི་
ཧེ་རུ་ཀའི་གཞུང་དུ་སྤྱོད་པ་སྟེ་གནས་དང་ཉེ་བའི་གནས་ལ་སོགས་པ་འདི་ནི། ནང་གི་སྟེ་ངེས་དོན་གྱི་བདག་ཉིད་ཅན་གྱི་ས་བཅུ་ཡིན་ལ། སྦྱིན་སོགས་ཕ་རོལ་ཏུ་ཕྱིན་པ་བཅུའི་རང་བཞིན་ཅན་གྱི་རབ་དགའ་སོགས་ཀྱི་ས་རྣམས་ནི། རྣལ་

འབྱོར་མ་ཡི་བརྡ་ཡི་སྐད་ཀྱིས་གནས་ལ་སོགས་པར་བསྟན་ཏོ། །བརྡ་དང་ཀླ་ཀློའི་སྐད་གཉིས་ལ་སྐད་དོད་ཐུན་མོང་གཅིག་ཡོད་པར་འདུག་པས། ཁ་ཅིག་གིས་ཀླ་ཀློའི་སྐད་དུ་བསྒྱུར་མོད་ཀྱང་འགྱུར་མི་ལེགས་སོ། །གཉིས་པ་ནི། ཇི་ལྟར་
ཧེ་རུ་ཀའི་སྐུའི་ཡན་ལག་ཐམས་ཅད་གནས་ལ་སོགས་པ་ཡིན་ཞེ་ན། མཐོ་རིས་ཏེ་ནམ་མཁའ་ལ་སྤྱོད་པའི་ཐུགས་ཀྱི་འཁོར་ལོ་དང༌། ས་སྟེང་དུ་སྤྱོད་པ་གསུང་འཁོར་དང༌། ས་འོག་ཏུ་སྤྱོད་པ་སྐུའི་འཁོར་ལོའི་བརྟེན་པ་དང་།  རྟེན་
འཁོར་ལོའི་རྩིབས་ཉེར་བཞི་པོ་ཐམས་ཅད་དཔའ་བོ་ཧེ་རུ་ཀའི་ཡན་ལག་དང་ངོ་བོ་དབྱེར་མེད་པས། ཧེ་རུ་ཀ་བརྟན་གཡོ་ཀུན་གྱི་བདག་ཉིད་ཅན་དུ་གསུངས་ཏེ་དེ་ལ་དགོངས་ནས་སོ། །པུ་ལླི་ར་མ་ལ་ཡ་དང༌། སོགས་པས་ཡུལ་ལྷག་
མ་ཉེར་གསུམ་གང་བསྟན་པ་རྣམས། ཕྱི་རོལ་གྱི་བདག་ཉིད་དང༌། ནང་གི་བདག་ཉིད་ཅན་དུ་གནས་ཏེ། ཕྱི་མ་ནི་ནང་ལུས་ལ་གནས་པ་དང༌། དེ་དག་གི་ངེས་དོན་བདེ་སྟོང་དབྱེར་མེད་ལ་བཤད་པའོ། །དཔལ་ལྡན་ཁྲག་འཐུང་གི་རྒྱལ་པོ་
ཆེན་པོ་འདོད་པ་ཀུན་ལ་ལོངས་སྤྱོད་པ་ལ་དབང་བསྒྱུར་བས་ན། དབང་ཕྱུག་གི་གཙོ་བོ་ནི་ལམ་འདིས་བསྒྲུབ་པར་བྱ་བའོ། །ཧེ་རུ་ཀ་དེ་ཇི་འདྲ་ཞིག་ཅེ་ན། ཕྱག་དང་ཞབས་དང་ལྡན་ཞིང་སྤྱན་དང་དབུ་དང་ཞལ་དང༌། གསན་པ་སྟེ་ཐོས་པ་དང་
ལྡན་པ་ཞིག་གོ། ཕྱག་ལ་སོགས་པ་དྲུག་པོ་ཇི་ལྟ་བུ་དང་ལྡན་ཞེ་ན། ཀུན་ཏུ་ཞེས་པ་དྲུག་ཀ་ལ་སྦྱར་བའི་དོན་ནི། སྐུའི་ཆ་ཀུན་གྱིས་ཕྱག་གི་བྱ་བ་བྱེད་ནུས་པ་ནི་ཀུན་ཏུ་ཕྱག་ཡིན་ལ། དེས་གཞན་ལྔ་ཡང་ཤེས་པར་བྱའོ། །འཇིག་རྟེན་

ཐམས་ཅད་གཡོགས་པ་སྟེ་ཁྱབ་པར་རྣམ་པར་བཞུགས་ཞེས་མན་སྙེ་ལས་འཆད་དོ། །དེ་ལྟར་ན་ཕྱག་གིས་ལེན་པའི་བྱ་བ་བྱེད་པ་ཡང་འཇིག་རྟེན་ཐམས་ཅད་དུ་ཡིན་ལ། དེས་ལྷག་མ་རྣམས་ཀྱང་ཤེས་པར་བྱའོ། །
གཡོགས་པ་ལ་འགྱུར་གཞན་ལས་ཁྱབ་པར་ཞེས་འབྱུང་ངོ༌། །དེ་རྣམས་ཀྱི་ཤེས་བྱེད་དུ། དད་པའི་སྟོབས་བསྐྱེད་པའི་མདོར། དེ་བཞིན་གཤེགས་པས་གཙུག་ཏོར་གྱིས་ཀྱང་གཟིགས་སོ། །དེ་བཞིན་དུ་མཛོད་སྤུས་ཀྱང་གཟིགས་སོ། །
དེ་ལྟར་མཚན་རེ་རེས་སོ། །དེ་ལྟར་དུས་ཅིག་ཅར་དུ་ཕྱོགས་བཅུ་རྣམས་སུ། འཇིག་རྟེན་གྱི་ཁམས་རབ་འབྱམས་ཐམས་ཅད་དུ་གཟིགས་སོ། །ཞེས་གསུངས་པ་མན་སྙེ་དྲངས་སོ། །གསུམ་པ་ནི། དེ་འདྲ་བའི་ཧེ་རུ་ཀའི་རྣལ་
འབྱོར་བརྟན་པར་བྱས་པ་དེ་ནས། རིམ་གཉིས་ཀྱི་བསམ་གཏན་དང་ལྡན་པའི་སེམས་ཀྱིས་དངོས་གྲུབ་ཐམས་ཅད་བསྒྲུབ་པར་བྱ་བ་ནི། སྒྲུབ་པ་པོ་རྣམས་ལ་ཕན་པར་བྱ་བའི་ཕྱིར་དུ། གསང་བའི་དེ་ཉིད་འདི་བཅོམ་ལྡན་འདས་
ཀྱིས་གསུངས་པ་ཡིན་ནོ། །བཞི་པ་ནི། དཔལ་ཧེ་རུ་ཀ་མངོན་པར་བརྗོད་པ་བསྡུས་པའི་རྒྱུད་ལས། དབང་གི་སྦྱིན་སྲེག་ལ་སོགས་པའི་སྦྱིན་སྲེག་དང༌། གནས་ལ་སོགས་པའི་བརྡ་བཅུས་ས་བཅུ་བསྟན་པའི་ཆོ་གའི་ལེའུ་སྟེ་
ལྔ་བཅུ་པའོ།  །འཁོར་ལོ་སྡོམ་པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་བཤད་པ་སྦས་པའི་དོན་ཀུན་གསལ་བ་ལས། ལེའུ་ལྔ་བཅུ་པའི་བཤད་པའོ།། 	   ༈      །།གསུམ་པ་ལེའུ་ང་གཅིག་པས་སྔ་མ་

རྣམས་ཀྱི་དོན་བསྡུས་ཏེ་བསྟན་པ་ལ་གསུམ། བཤད་པར་དམ་བཅའ་བ། དམ་བཅས་པའི་དོན་བཤད་པ། ལེའུ་ཡི་གྲངས་བསྟན་པའོ། །དང་པོ་ནི། ལེའུ་ལྔ་བཅུ་པའི་རྗེས་དེ་ནས་སྔར་བཤད་པའི་ལེའུ་སོ་སོའི་དོན་ལས་
གཞན། སྔར་བཤད་པ་རྣམས་ཀྱི་དོན་ཕྱོགས་གཅིག་ཏུ་བསྡུས་པ་ཡང་བཤད་པར་བྱའོ། །གཉིས་པ་ལ་ལྔ། རྒྱུད་འདིའི་མན་ངག་ཤིན་ཏུ་རྙེད་དཀའ་བར་བསྟན་པ། རྙེད་སླ་བའི་ཐབས་དེ་ཉིད་བཅུ་བཞི་བསྟན་པ། བཅུ་བཞི་པོ་ལ་སྤྱོད་
པའི་ཕན་ཡོན་དང་མ་དད་པའི་ཉེས་དམིགས། དེ་ཉིད་བཅུ་བཞིར་བསྡུས་པ་སྒོམ་པའི་ཚུལ། སངས་རྒྱས་ཀྱི་གསུང་རབ་གང་ཡང་མི་སྤོང་བའི་ཐབས་བསྟན་པའོ། །དང་པོ་ནི། སངས་རྒྱས་ཐམས་ཅད་ཀྱི་མན་ངག་བླ་མ་ཆེན་པོ་ལ་གུས་ཤིང་
བསྙེན་བཀུར་བས་རྟོགས་པར་བྱ་བ་མ་གཏོགས་པ། གཞན་དུ་སྡུག་བསྔལ་བས་ཀྱང་རྙེད་པར་མི་འགྱུར་བས་ན། ཤིན་ཏུ་རྙེད་པར་དཀའ་འོ་ཞེས་ཕྱག་ན་རྡོ་རྗེ་ལ་བོས་ཏེ་གསུངས་སོ། །རྙེད་དཀའ་བའི་གདམས་ངག་ནི། རང་གི་སེམས་ཆོས་
རྣམས་ཀྱི་དེ་ཁོ་ན་ཉིད་ཇི་ལྟ་བ་དེ་ལྟར་རྗེས་སུ་ཞུགས་པར་གྱུར་པའི་དོན་དམ་པ་འོད་གསལ་དང༌། ཀུན་རྫོབ་པ་ཡོངས་སུ་དག་པའི་སྐུ་གཉིས་ཟུང་དུ་འཇུག་པའི་ཞིང་ཀུན་ཏུ་རྒྱུ་བའི་ཕྱག་རྒྱ་ཆེན་པོ་ཆེ་སྟེ། བདེན་པ་གཉིས་ལ་ལེགས་གནས་
པའི། །ཟུང་དུ་འཇུག་པས་རྒྱུ་བ་སྟེ། །ཕྱག་རྒྱ་ཆེན་པོས་དེ་མངོན་པར། །རྫོགས་སངས་རྒྱས་བྱང་ཆུབ་བའོ། ཞེས་གསུངས་པའི་རྫོགས་སངས་རྒྱས་ནི་སྒྱུ་མའི་སྐུ་དང༌། བྱང་ཆུབ་པ་ནི་འོད་གསལ་ལོ། །ཟུང་འཇུག་དེ་ཡང་མན་ངག་

གི་རིམ་པ་ཇི་ལྟ་བ་བཞིན་དུ་ཉམས་པ་མེད་པར། ལྷག་པར་ཁོང་དུ་ཆུད་ཅིང་མཐར་ཐུག་གི་བསྒྲུབ་བྱའི་རྗེས་སུ་འཇུག་པར། སྒྲུབ་པ་པོ་རྣམས་ཀྱི་སྒྲུབ་ཐབས་དང༌། སྤྱོད་པའི་ཆོ་ག་ཤིན་ཏུ་གསལ་བ། བསྐྱེད་པའི་རིམ་པ་
ནས་བརྩམས་ནས་རྫོགས་པའི་རིམ་པའི་ཏིང་ངེ་འཛིན་ལ་བརྟེན་ནས། དཔལ་ཧེ་རུ་ཀ་དང་གོ་འཕང་མཉམ་པར་འགྱུར་པར་བཤད་དེ། འདིས་ནི་ཟུང་འཇུག་གི་གོ་འཕང་བསྒྲུབ་བྱར་འཇོག་པ་དང༌། དེར་བགྲོད་པའི་རིམ་གཉིས་སྤྱོད་པ་
དང་བཅས་པའི་གྲུབ་ཆེན་གྱི་མན་ངག་ཉམས་པ་མེད་པར་ཁོང་དུ་ཆུད་པའི་མན་ངག་རྙེད་དཀའ་བར་བསྟན་ཏེ། ཟུང་འཇུག་ལེགས་པར་ཤེས་པ་ནི་འདུས་པ་དང་དེའི་མན་ངག་ལེགས་པར་ཤེས་པ་ལ་རག་ལས་སོ། །འགྲེལ་པར། སངས་
རྒྱས་ཀུན་དང་མཉམ་སྦྱོར་བ། །མཁའ་འགྲོ་དྲ་བའི་སྡོམ་པ་ལས། །བྱུང་བའི་ཏིང་ངེ་འཛིན་རྫོགས་པའི། །སངས་རྒྱས་བྱང་ཆུབ་ཕྱག་རྒྱ་ཆེའི། །ལས་གནས་རྣལ་འབྱོར་མ་ཡི་བཀའ། །བདེན་ཞིང་ཉེ་བར་སྤྱོད་དང་བཅས། །ལན་དང་བཅས་
ཤིང་སངས་རྒྱས་སྤྱན། །མཆོག་ལས་མཆོག་ཏུ་གྱུར་པ་དང༌། །གཅིག་ལས་གཅིག་བརྒྱུད་མན་ངག་སྟེ། །ཐོས་དང་བསམས་དང་བསྒོམས་པ་ཡིས། །ཤེས་རབ་ཡེ་ཤེས་གོམས་པ་ནི། །རྣལ་འབྱོར་རྒྱུན་ཆགས་རབ་འབྲེལ་བས། །རྒྱུན་མི་འཆད་
དོན་སྐལ་པ་ཅན། །ཡོངས་སུ་སྨིན་ཅིང་ཡོངས་སུ་བྱང༌། །སྣོད་ལྡན་དེ་ཡི་ཕྱིར་བསྟན་པས། །འོངས་པ་གང་ཡིན་འདིར་གཞུང་ལུགས། །རྒྱུད་རྣམས་ཀུན་ཏུ་གསང་བ་གང༌། །གསང་ཆེན་སངས་རྒྱས་ཀུན་གནས་པ། །འབུམ་ཕྲག་སུམ་འགྱུར་

གང་ཡིན་ཉིད། །རབ་རྒྱས་རྒྱུད་ལས་འོངས་པའོ། ཞེས་གསུངས་སོ། །དེའི་རྐང་པ་དང་པོ་གསུམ་གྱི་དོན་ནི། སངས་རྒྱས་ཀུན་དང་མཉམ་པར་སྦྱོར་བ་མཁའ་འགྲོ་མ་རྣམས་ཀྱི་དྲ་བ་སྡོམ་པ་སྒྱུ་མ་ལྟ་བུའི་ཏིང་ངེ་འཛིན་གྱིས་སྒྲུབ་པ་ནི། རྫོགས་པའི་སངས་
རྒྱས་ཏེ་ཀུན་རྫོབ་སྒྱུ་མའི་སྐུ་དང་མངོན་པར་བྱང་ཆུབ་པ་དོན་དམ་འོད་གསལ་གྱི་བདེན་པ་གཉིས་དབྱེར་མི་ཕྱེད་པ་ཕྱག་རྒྱ་ཆེན་པོ་སྒྲུབ་པའི་འཕྲིན་ལས་ཡིན་ནོ། །གནས་ཞེས་སོགས་གཉིས་ལ་ནི་ལྭ་བ་པའི་འགྲེལ་པའི་འགྱུར་གཞན་ལས། གནས་
ཀྱི་རྣལ་འབྱོར་མ་རྣམས་ཀྱི་བཀའ་ལས་འབྱུང་བ་ཉེ་བར་བཏགས་པ་ཞེས་འབྱུང་བ་ལྟར་བྱའོ། །ལན་དང་བཅས་ཞེས་པ་ནི་འགྱུར་གཞན་ལ་མེད་དོ། །	སངས་རྒྱས་ཀྱི་སྤྱན་ནི་སྤྱན་དང་འདྲ་བར་གཅེས་པའི་དོན་ནོ། །འདིར་གཞུང་ལུགས་ཞེས་པ་ནི།
སྔར་བཤད་པའི་མན་ངག་རྙེད་དཀའ་བའོ། །ལྷག་མ་རྣམས་ནི་སླའོ། །འགོས་འགྱུར་ལས་ཚིགས་བཅད་དུ་འབྱུང་ལ། ཤཱཀྱ་བརྩོན་འགྲུས་ཀྱི་འགྱུར་ལ་ལྷུག་པར་འབྱུང་ངོ༌། །འགོས་འགྱུར་ལས་འབུམ་ཕྲག་གསུམ་དུ་འབྱུང་བ་ལ། འགྱུར་
གཞན་དང་ལྷ་སྦས་ཀྱི་འགྲེལ་པར། སྟོང་ཕྲག་གསུམ་ཞེས་བསྒྱུར་བ་ནི་དཔེ་མ་དག་པ་ལས་བསྒྱུར་བའོ། །དེ་ལྟར་རྒྱུད་འབུམ་ཕྲག་གསུམ་པ་ལས་འོངས་པའི་དོན། །བསྐྱེད་རིམ་ལ་བརྟེན་པའི་དེ་ཁོ་ན་ཉིད་བཅུ་བཞི་སྒོམ་པ་ནས། རྫོགས་པའི་
རིམ་པའི་མཐར་ཐུག་པར་གྱུར་པ་ནི། ཉོན་མོངས་པ་དང་བྲལ་བས་དཔའ་བོ་སྟེ་དེའི་བརྡ་ཡི་སྐད་དུ་རྡོ་རྗེ་འཛིན་པ་ང་ཡིས་སྦས་པ་ཡིན་ནོ། །གང་དུ་སྦས་ཤེ་ན། རྒྱུད་གཞན་དུ་སྟེ་བྱ་བ་དང་སྤྱོད་པ་དང་རྣལ་འབྱོར་དང༌། རྣལ་འབྱོར་བླ་མ་རྣམས་

སུའོ་ཞེས་གསུངས་པ་ལ། རྒྱུད་གཞན་ནི་རྒྱུད་སྡེ་འོག་མ་གསུམ་མོ། །སྦས་པ་ལ་གཉིས་ལས། དེར་ཡེ་མ་བསྟན་པར་སྦས་པ་ནི་རྒྱུད་སྡེ་འོག་མ་གསུམ་དང་མདོ་སྡེའི་ཕྱོགས་སུའོ། །ཚིག་བཞི་པ་ལ་འགྱུར་གཞན་ལས་རྣལ་
འབྱོར་མཆོག་རྣམས་སུའོ་ཞེས་ཀྱང་འབྱུང་བས་རྣལ་འབྱོར་བླ་མེད་དོ། །དེར་སྦས་པ་ནི་རྒྱུད་དེའི་དོན་དུ་ཡོད་ཀྱང་ཚིག་མི་གསལ་བར་སྦས་པའོ། །རྒྱུ་མཚན་དེས་ན་ཤིན་ཏུ་རྙེད་དཀའ་བའོ། །དེ་ལྟར་ན་རྙེད་དཀའ་བའི་གདམས་ངག་ནི་སྤྱིར་ཧེ་རུ་ཀའི་
རིམ་གཉིས་སྤྱོད་པ་དང་བཅས་པ་ཡིན་ལ། ཁྱད་པར་དུ་ནི་སྒྱུ་ལུས་ཀྱི་ཏིང་ངེ་འཛིན་གྱིས་ཟུང་འཇུག་སྒྲུབ་ཚུལ་རྙེད་དཀའ་བར་ལྭ་བའི་ན་བཟའ་ཅན་དང༌། ལྷ་སྦས་ཀྱིས་བཤད་པ་ནི་གནད་ཤིན་ཏུ་ཆེའོ། །གཉིས་པ་ནི། དེ་ལྟར་གང་རྙེད་དཀའ་བ་
དང༌། རྙེད་དཀའ་བའི་རྒྱུ་མཚན་བསྟན་པ་དེ། རྙེད་སླ་བའི་ཐབས་ནི་དེ་ཉིད་བཅུ་བཞིར་བསྡུས་པའི་སྟེང་ནས་བཤད་དགོས་པ་ཡིན་པས། འདི་ལ་གཉིས། དེ་ཉིད་བཅུ་བཞིའི་ཚིག་གི་དོན་བཤད་པ་དང༌། དེ་རིམ་པ་གཉིས་ལ་སྦྱར་ཏེ་བཤད་པའོ། །
དང་པོ་ནི། དེ་ཉིད་བཅུ་བཞིའི་གྲངས་འདི་ལྟར་བྱེད་རྩ་རྒྱུད་ཀྱི་འགྲེལ་པ་ཁུངས་མ་རྣམས་ནས་མ་བཤད་ཀྱང་དངོས་སུ་གསུངས་པ་རྣམས་དེ་ཉིད་རྣམས་ཀྱི་གྲངས་ཡིན་ནོ། །དེ་ཉིད་དང་པོ་གོས་དང་ཕྱག་རྒྱ་ལྔ་ལ་སོགས་པའི་དེ་ཉིད་ནི། གོས་ཀྱི་
སྐད་དོད་ནི་བ་ས་ནཾ་ཞེས་པ་གནས་དང༌། གོས་གཉིས་ཀ་ལ་འཇུག་པར་ལོ་ཙཱ་བ་མཁས་པ་དག་བཞེད་པ་ལེགས་པས། འགྲེལ་པ་རྣམས་ལས་གོས་ལ་སྟག་གི་པགས་པ་དང་གཞལ་ཡས་ཁང་གི་བཤད་པ་གཉིས་བྱུང་བའི་ཕྱི་མ་བོད་སྐད་ལ་

འབྲེལ་མེད་འདྲ་བ་ཅིག་བྱུང་ཡང༌། སྐད་དོད་ཀྱི་སྟེང་ནས་ཡིན་ལ། གནས་ལ་ནི་སྒྲུབ་པ་པོའི་གནས་དང༌། དཀྱིལ་འཁོར་བའི་ལྷའི་གནས་གཉིས་སོ། །ཕྱག་རྒྱ་ལྔ་ནི། མགོ་བོའི་ནོར་བུའམ་སྤྱི་བོའི་འཁོར་ལོ་དང༌། རྣ་ཆ་དང༌། མགུལ་རྒྱན་
དང༌། ལག་གདུབ་དང༌། མཆོད་ཕྱིར་ཐོགས་ལྔའོ། །ལ་སོགས་ཀྱིས་ནི་ཐལ་བ་སྡུད་པར་བཤད་དེ། ནག་པོ་པའི་དཀྱིལ་ཆོག་ལས་མགོ་ཕྲེང་དང༌། རལ་པའི་ཅོད་པན་དང་བཅོས་མའི་སྐྲ་ལ་སོགས་པས་བརྒྱན་པར་བཤད་པ་ཡང་བསྡུ་སྟེ། 
སྒྲུབ་པའི་གནས་སུ་སྒྲུབ་པ་པོ་ཆགས་སུ་འཇུགས་པའི་ཚུལ་ལོ། །གཉིས་པ་ཤེས་རབ་ཡན་ལག་གི་དེ་ཉིད་ནི། ཁ་ཊཾ་གའམ་ཤེས་རབ་མའི་ཡན་ལག་གིས་འཁྱུད་པ་ལ་བཤད་དོ། །ནག་པོ་པའི་དཀྱིལ་ཆོག་ལས། ཤེས་རབ་ཡན་ལག་སྟན་
གྱི་སྟེང༌། ཞེས་གསུངས་པ་ཡང་ཤེས་རབ་མ་སྟན་དུ་བྱ་བའི་དོན་ཏེ་སྔ་མ་དང་འདྲའོ། །གསུམ་པ་ཕུར་བུ་དང་གུར་གྱི་དེ་ཉིད་ནི། རྡོ་རྗེའི་ཕུར་བུ་དང༌། རྡོ་རྗེའི་གུར་དང༌། དེས་མཚོན་ནས་རྡོ་རྗེའི་ར་བ་དང༌། བླ་རེ་དང༌། རྡོ་རྗེའི་ས་གཞི་དང༌།
མདའི་དྲ་བ་དང༌། མེའི་ཕྲེང་བ་ལ་སོགས་པ་སྟེ་བསྲུང་འཁོར་སྒོམ་པའོ། །ཨཱ་ལི་དང་ཀཱ་ལི་ཞེས་པ་དབྱངས་གསལ་གྱི་ཕྲེང་བ་བརྗོད་ནས། དེ་རྣམས་ཁོར་ཡུག་ཏུ་བཀོད་པ་ཡོངས་སུ་གྱུར་པ་ལས། ཟླ་བ་དང་ཉི་མའི་གཟུགས་སུ་སྒོམ་པའོ་ཞེས་
བཤད་དེ། ཨཱ་ལི་ལས་ཟླ་བ་དང༌། ཀཱ་ལི་ལས་ཉི་མ་སྒོམ་པའི་ལུགས་ཏེ། དཀའ་རྒྱལ་གྱིས་ཀྱང་དེ་བཞིན་དུ་བཤད་དོ། །དེས་མཚོན་ནས། ཟླ་བ་དཀར་དམར་གཉིས་དང༌། ཟླ་བ་གཅིག་སྐྱེད་པ་ཡང་གཟུང་ངོ༌། །འདི་ལ་ཨཱ་ལིའི་དེ་ཉིད་དང་

ཀཱ་ལའི་དེ་ཉིད་གཉིས་སུ་བྱ་བ་ནི་དེ་ཉིད་བཞི་པ་དང་ལྔ་པའོ། །དྲུག་པ་རྒྱུ་སོགས་སྟོང་པ་སྔོན་དུ་འགྲོ་བའི་དེ་ཉིད་ནི། མར་དོའི་ལུགས་ཀྱིས་སོགས་ཀྱི་སྐད་དོད་དང་པོ་ལའང་འཇུག་པས། རྒྱུ་བསོད་ནམས་ཀྱི་
ཚོགས་དང་པོར་བྱས་ནས། སྟོང་པ་སྒོམ་པ་ཡེ་ཤེས་ཀྱི་ཚོགས་གཉིས་གསོག་པ་ལ་འཆད་ཀྱང༌། འགྲེལ་པ་རྣམས་ལས་སོགས་ཀྱི་སྟེང་ནས་བཤད་ཅིང༌། དཔའ་བོ་རྡོ་རྗེ་དང་གཉིས་ཀའི་བཤད་སྦྱར་ལས། ཧེ་ནི་རྒྱུ་སོགས་
སྟོང་པ་ཉིད། ཅེས་སོགས་གསུངས་པའི་དོན་དུ་འཆད་པས། རྟེན་སྐྱེད་པའི་སྔོན་གྱི་སྟོང་ཉིད་སྒོམ་པ་ལ་ཡང་སྦྱར་རོ། །དེ་ལྟར་བྱས་ན་རྟེན་དང་བརྟེན་པ་སྐྱེད་པའི་སྔོན་དུ་འགྲོ་བའོ། །རྒྱུ་སྟེ་སྐྱེད་པའི་བྱེད་པ་དང༌། སོགས་ཀྱིས་བསྡུས་པ་
བསྐྱེད་པར་བྱ་བ་སོགས་ཐམས་ཅད་སྟོང་པ་ནི། བཞི་པ་བྱ་བ་བསྒྲུབ་པའི་ཡེ་ཤེས་སུ་འཆད་དོ། སྟོང་པ་ནི་ཟླ་ཉི་དང་ས་བོན་རྣམས་སོ་སོར་གནས་བས་སྟོང་པ་གཅིག་ཏུ་འདྲེས་པ་ལ་དགོངས་སོ། །བྱ་སྒྲུབ་ཀྱི་སྔོན་དུ་འགྲོ་བ་ནི་གསུམ་པ་སོར་རྟོག་
ལ་བཤད་དོ། །བདུན་པ་འཇུག་པ་སྒྲ་ལ་སོགས་པའི་དེ་ཉིད་ནི། ལྭ་བ་པའི་འགྲེལ་པའི་འགྱུར་གཞན་ལས། སྒྲ་དང་ལ་སོགས་པས་བསྡུས་པ་ཟླ་ཉི་དང་ཕྱག་མཚན་རྣམས་རྒྱུ་རྡོ་རྗེ་འཛིན་པ་ཇི་སྲིད་པ་དེ་སྲིད་དུ་འཇུག་པ་དང༌། འཇུག་པའི་
མཚན་མ་སྟེ་རྒྱུ་ནི་སྒྲ་ཙམ་ཞེས་པ་མངོན་བྱང་བཞི་པའི་སྐབས་སུ་གནས་པའི་ཧཱུཾ་མོ། ཞེས་འཆད་དེ་གཞན་གསུམ་ཡང་རྒྱུའོ། །འགྲེལ་པ་གཞན་ལས། བཟུང་བ་ནཱ་ད་སོགས་པར་གནས། ཞེས་བཏོན་ནས་ཧེ་རུ་ཀ་བཟུང་བ་སྟེ་འཇུག་ཅིང

སྐྱེད་པའི་རྒྱུར་ཡི་གེ་གསུམ་དང་ནཱ་དའི་ངོ་བོ་ཡོངས་སུ་བཟུང་བའོ་ཞེས་འཆད་དོ། །སོགས་པས་ནི་ཡི་གེ་གསུམ་ལས་འཁོར་ལོ་གསུམ་གྱི་ལྷ་རྣམས་སྤྲོ་བའོ། །བརྒྱད་པ་བསྡུས་པའི་སྦྱོར་བ་དང་ལྡན་པའི་དེ་ཉིད་ནི། ས་བོན་དང་ཟླ་ཉི་རྣམས་
གོང་བུ་གཅིག་ཏུ་བསྡུས་པ་སྟེ་བྱ་བ་སྒྲུབ་པའི་སྐབས་དང་སྦྱར་རོ་གསུང་ངོ༌། །ཁ་ཅིག་སྤྲོས་པའི་ལྷ་རྣམས་ཀྱིས་སེམས་ཅན་གྱི་དོན་བྱས་པ་སྔོན་དུ་འགྲོ་བས་ཡི་གེ་གསུམ་ལ་བསྡུས་པའོ། །ཞེས་འཆད་དེ་ཇི་ལྟར་བསྡུས་པའི་ཞེས་འདོན་ནོ། །ནས་
དང་ཇི་སྲིད་ཀྱི་དོན་ནི་མངོན་བྱང་སྒོམ་པ་ནས་རྫོགས་པའི་བར་ཞེས་པའོ། །དགུ་པ་བདུད་རྩིས་ཚིམ་པར་བྱེད་པའི་དེ་ཉིད་ནི། ཤིན་ཏུ་རྣམ་པར་དག་པའི་ཡེ་ཤེས་ཀྱི་བདག་ཉིད་ཀྱི་རྡོ་རྗེ་འཛིན་པ་མཉེས་པར་བྱེད་པ་ཡིན་ལ། དེ་ཡང་ཕྱི་ནང་གི་
བདུད་རྩིས་མཆོད་པའོ། །བཅུ་པ་མྱ་ངན་ལས་འདས་པའི་དེ་ཉིད་ནི། དཀྱིལ་འཁོར་སྒོམ་པ་རྫོགས་པའི་མཐར་ལྷ་རྣམས་རང་ལ་སྡུད་པའོ། །བཅུ་གཅིག་པ་ལག་པའི་མཆོད་པའི་དེ་ཉིད་ནི། ལག་པ་ལ་མཆོད་པ་དང་ལག་པས་མཆོད་པ་
གཉིས་ཡིན་ཏེ། གཞན་དུ་རྒྱས་པར་བཤད་ཟིན་ཏོ། །བཅུ་གཉིས་པ་དབང་བསྐུར་བའི་དེ་ཉིད་ནི། ཆུ་དང་ཅོད་པན་དང་རྡོ་རྗེ་དང་བདག་པོ་དང༌། མིང་དང༌། སློབ་དཔོན་དང༌། བརྟུལ་ཞུགས་དང་ལུང་བསྟན་དང༌། དབུགས་དབྱུང་དང་གཟེངས་བསྟོད་
དང༌། ཆོས་བཤད་པ་དང༌། གསང་བ་དང༌། ཤེས་རབ་ཡེ་ཤེས་དང༌། བཞི་པ་སྟེ་བཅུ་བཞི་ལ་བཤད་དེ། དེས་ལྷ་དབང་བསྐུར་བ་ཡང་མཚོན་ནོ། །བཅུ་གསུམ་པ་གོ་ཆ་ཆེན་པོས་ཡང་དག་པར་བསྲུང་བའི་དེ་ཉིད་ནི། ལུས་ཀྱི་སྤྱི་བོ་ལ་

སོགས་པའི་གནས་ཉེར་བཞིར་ཉི་གདན་ལ། པུ་ཛ་ལ་སོགས་པའི་ཡི་གེ་ཉེར་བཞི་ཐིག་ལེ་ཅན་འགོད་པ་ནི་གོ་ཆ་ཆེན་པོ་དང༌། དེས་མཚོན་ནས་ཡབ་ཡུམ་གྱི་གོ་ཆ་གཉིས་བཀོད་ནས་སྲུང་བའོ། །བཅུ་བཞི་པ་སྔགས་
རྣམས་ཀུན་གྱིས་མཆོད་པའི་དེ་ཉིད་ནི། ལཱུ་ཨི་པས་བཤད་པ་ལྟར་ལྷ་ཀུན་གྱི་སྔགས་བཏོན་ནས་མཆོད་པ་སྟེ། ལྷ་སོ་སོའི་སྐུ་ལ་དམིགས་ནས་སོ་སོའི་སྔགས་ཟློས་པའོ། །ཁ་ཅིག་རྐང་པ་བརྒྱད་པའི་སྔགས་ཀྱིས་བསྟོད་པ་ལ་སྔགས་
མཆོད་དུ་བྱེད། གཞན་དག་ཨཱ་ལི་ཀཱ་ལི་ལ་སོགས་པའི་སྔགས་ཀྱི་དོན་དྲན་པ་ལ་འཆད་དོ། །སྔར་བཤད་པ་དེ་ལྟར་དེ་ཉིད་བཅུ་བཞིར་བསྡུས་ནས་བཤད་པ་ནི། སྔར་གྱི་ལེའུ་ལྔ་བཅུའི་དོན་མདོར་བསྡུས་ནས་ནི་ཡང་དག་པར་བཤད་པ་ཡིན་ནོ། །
གཉིས་པ་ནི། རིམ་པ་གཉིས་ཀའི་ཐུན་མོང་གི་དེ་ཉིད་ནི་བཞི་སྟེ། དབང་བསྐུར་པའི་དེ་ཉིད་ཀྱི་བྱེ་བྲག་རྒྱུད་སྣོད་རུང་དུ་བྱེད་པ་ནི་ཐོག་མར་འབྱུང་ངོ༌། །ལག་མཆོད་ཀྱི་དེ་ཉིད་ནི་དབང་གི་དུས་སུ་ཐོབ་པའི་དམ་ཚིག་དང་སྡོམ་པ་སྲུང་བ་ལ། ཐུན་མོང་
ཡིན་མིན་གཉིས་ལས་ཕྱི་མ་དང༌། དེའི་ཡང་གཙོ་བོ་གཡོན་པའི་ཀུན་སྤྱོད་སྤྱི་ལ་སློབ་པ་དང༌། དེའི་ནང་ནས་ཀྱང་གཙོ་བོར་འགྱུར་བའི་དམ་ཚིག་ཡིན་ནོ། །གོས་དང་ཕྱག་རྒྱ་ལྔ་ལ་སོགས་པའི་དེ་ཉིད་དང་སྔ་མ་གཉིས་ཏེ་གསུམ་དང༌། ཤེས་
རབ་ཡན་ལག་གི་དེ་ཉིད་ནི་དབང་དུས་དང༌། རིམ་གཉིས་ཀྱི་དུས་ཏེ་སྐབས་གསུམ་དུ་དགོས་ཏེ་དེ་བཞི་ནི་རིམ་པ་གཉིས་ཀའི་ཐུན་མོང་བའོ། །བསྐྱེད་རིམ་ལ་སྦྱར་ཏེ་བཤད་པ་ལ་མངོན་བརྗོད་ལས་འབྱུང་བ་ལྟར། བསྐྱེད་རིམ་མཐའ་ཡས་

པ་ཅིག་བཤད་པ་སོགས་བསྐྱེད་རིམ་ཀུན་ལ་འཇུག་མོད་ཀྱང༌། འདིར་གཙོ་བོར་ཉེར་བར་མཁོ་བའི་ལོ་དྲིལ་ནག་གསུམ་གྱི་གཞུང་ལ་བརྟེན་ནས་བཤད་ན། ཕུར་བུ་དང་གུར་གྱི་དེ་ཉིད་ཀྱིས་ནི། བསྲུང་འཁོར་རྒྱས་འབྲིང་བསྡུས་གསུམ་བསྡུས་
ལ། དེས་མཚོན་ནས་སྦྱོར་བ་ཚོགས་བསག་སོགས་སྒྲུབ་ཐབས་དངོས་གཞིའི་སྔོན་དུ་འགྲོ་བ་རྣམས་ཀྱང་ཤེས་དགོས་པ་ནི་མངོན་བརྗོད་སོགས་བཤད་རྒྱུད་ལས་ཤེས་སོ། །ཨཱ་ལི་ཞེས་སོགས་ཀྱི་རྐང་པ་བཞིས་མངོན་བྱང་ལྔ་བསྟན་པར་
ལྭ་བ་པས་གསུངས་པ་ནི། ཁྱད་པར་འགའ་ཡར་ཙམ་མ་གཏོགས་པ་ལོ་ནག་དྲིལ་གསུམ་གསུམ་གའི་སྒྲུབ་ཐབས་ལ་ཡང་སྦྱར་དུ་རུང་ངོ༌། །འགྲེལ་པ་གཞན་གྱི་བཤད་པ་ལྟར་ན་ཡང་དཀྱིལ་འཁོར་གྱི་ལྷ་སྐྱེད་པའི་ཡན་ལན་ལ་སྦྱོར་བ་ནི་སྔར་
བཤད་པས་གོ་ནུས་ལ། སྒྲ་ནི་ནཱ་ད་དང་སོགས་ཀྱིས་ནི་བར་སྲིད་མཚོན་པའི་ཡི་གེ་གཞན་ཡང་སྡུད་ལ། འཇུག་པ་ནི་རྟེན་བརྟེན་པ་དུས་གཅིག་ཏུ་སྐྱེད་པ་ལ་ནི་ཟླ་བའི་སྟེང་དུ་བབས་པ་དང༌། རྒྱུ་རྡོར་འཛིན་ཡབ་ཡུམ་མཉམ་པར་སྦྱོར་བ་ལ་ནི་ཡབ་ཀྱི་
ཞལ་ལམ། སྙིང་ག་སོགས་ནས་ཞུགས་ཏེ་ཡུམ་གྱི་པད་མར་འགྲོ་བའོ། །ནས་ཞེས་པ་ནི་དེ་ནས་བཟུང་སྟེ་ཞེས་པའོ། །བསྡུས་པའི་སྦྱོར་བ་དང་ལྡན་པའི་དེ་ཉིད་ནི་དེ་ནས་བཟུང་སྟེ་ཇི་སྲིད་དམ་ཚིག་པ་དང༌། ཡེ་ཤེས་པའི་ལྷ་གཉིས་གཅིག་ཏུ་བསྡུས་
པའི་སྦྱོར་བ་དང་ལྡན་པ་དེ་སྲིད་དུ་ཞེས་པ་སྟེ། ལོ་དྲིལ་གཉིས་ཀ་ལ་སྦྱར་བས་ཆོག་གོ། ནག་པོ་པ་ལྟར་ན་སྔར་བཤད་པ་ནས་བཟུང་སྟེ། ལྷ་སོ་བདུན་དང་བྱང་ཕྱོགས་སོ་བདུན་གཅིག་ཏུ་བསྡུས་པའི་སྦྱོར་བའི་བར་ལ་བྱའོ། །དབང་བསྐུར་གྱི་ཕྱོགས་

གཅིག་ལྷ་དབང་བསྐུར་ནས་རིགས་བདག་གིས་རྒྱས་གདབ་པ་ཡང་འདིར་སྦྱར་རོ། །བདུད་རྩིས་ཚིམ་བྱེད་ཀྱི་དེ་ཉིད་ནི་ནང་མཆོད་དང་གཏོར་མས་མཆོད་པ་སོགས་སོ། །མྱང་འདས་དང༌། གོ་ཆ་དང་སྔགས་
མཆོད་ནི་སྔར་དང་འདྲའོ། །རྫོགས་རིམ་བསྟན་ཚུལ་ནི་དེ་ཉིད་བཅུ་བཞིའི་དོན་ཧེ་རུ་ཀ་འཁོར་བཅས་སྐྱེད་པ་འོག་ཏུ་སྟོན་པའི་སྐབས་སུ་འཆད་པར་འགྱུར་རོ། །དེ་ཉིད་བཅུ་བཞིའི་ཆིངས་བྱས་པའི་སྟེང་ནས་མན་ངག་རྙེད་སླ་བར་
སྟོན་པ་དེ་ཡང་རྩ་བཤད་ལེགས་པར་མ་སྦྱར་བ་ལས་རྙེད་པར་མི་སླ་སྟེ། བཤད་རྒྱུད་ནི་རྩ་རྒྱུད་ཀྱི་མན་ངག་ལེགས་པར་རྙེད་པའི་ཆེད་ཡིན་པའི་ཕྱིར་རོ། །དེ་སྦྱོར་བ་ཡང་ལོ་ནག་དྲིལ་གསུམ་ལྟ་བུའི་གྲུབ་ཆེན་གྱི་མན་ངག་
ཤེས་པའི་བླ་མས་བཤད་པ་ལས་ཡིན་གྱི་དེ་མེད་པར་མིན་ནོ། །གསུམ་པ་ལ་གཉིས། དེ་ཉིད་བཅུ་བཞི་ལ་སྤྱོད་པའི་ཕན་ཡོན་དང༌། ལམ་འདི་ལ་མ་དད་པའི་ཉེས་དམིགས་སོ། །དང་པོ་ལ་གཉིས། འདི་ཕྱིའི་ཕན་ཡོན་སྤྱིར་བསྟན་པ་དང༌། ཁྱད་པར་
དུ་འཆི་བའི་དུས་སུ་འབྱུང་བའི་ཕན་ཡོན་བསྟན་པའོ། །དང་པོ་ནི། མིའི་མཆོག་གང་ཞིག་སྔར་བཤད་པའི་དེ་ཉིད་བཅུ་བཞིའི་རིམ་གཉིས་ལ། ཀུན་ནས་སྤྱོད་པ་ནི་སྔོན་བསགས་པའི་སྡིག་པ་ཐམས་ཅད་རྣམ་པར་དག་པའི་བདག་ཉིད་དུ་འགྱུར་ཏེ། སྒྲིབ་
གཉིས་ཀྱི་དྲི་མ་ཐམས་ཅད་དག་པའི་དེ་བཞིན་གཤེགས་པའི་ཡེ་ཤེས་ཀྱི་ས་ཚེ་འདིར་ཐོབ་པར་འགྱུར་རོ། །གལ་ཏེ་སྒོམ་པ་ཕུལ་དུ་བྱུང་བར་འགྲོ་བ་མེད་པས་དེ་འདྲ་བ་དེ་མ་ཐོབ་ན། དེའི་ཚེ་ཅིར་འགྱུར་ཞེ་ན། སྐྱེ་དང་སྐྱེ་བར་བདེ་བར་གཤེགས་པའི་

རིགས་ཏེ་སྔགས་སྤྱོད་པའི་རིགས་ཀྱི་བདེ་འགྲོའི་རྟེན་ཁྱད་པར་ཅན་དུ་སྐྱེ་བ་དང༌། དེ་འདྲ་བའི་རིགས་ཀྱི་ཆོས་སྤྱད་པ་དང་ལྡན་པའི་རྒྱལ་པོར་སྐྱེ་བར་འགྱུར་རོ། །གལ་ཏེ་ཤིན་ཏུ་སྡིག་ཆེ་བས་ཀྱང་དེ་ཉིད་བཅུ་བཞི་གོམས་པར་བྱས་ན་
དེའི་ཚེ་ཅིར་འགྱུར་ཞེ་ན། སྔོན་སོགས་ནི་མལ་གྱིས་སྔོན་བསགས་སུ་བསྒྱུར་བ་བདེ་བས། ལུས་དང་ངག་དང་ཡིད་ཀྱིས་སྔོན་ཇི་ལྟར་བསགས་པའི་སྡིག་པའི་མཚན་ཉིད་ཐམས་ཅད་དམན་པ་སྟེ་ཟད་པར་བྱས་ནས། ས་ལ་འདོད་པ་ཀུན་
གྱི་དབང་ཕྱུག་ཏུ་འགྱུར་རོ། །གང་གིས་ཟད་པར་འགྱུར་སྙམ་ན། སྒྲུབ་པ་པོ་གང་ཞིག་དེ་ཉིད་བཅུ་བཞི་པོ་འདི་ནི་རྟག་ཏུ་སྒོམ་པའི་བསམ་གཏན་དེ་ཡིས་སྡིག་པ་ཟད་པར་བྱེད་དོ། །ཞལ་ཕྱག་གི་རྣམ་པ་ཅན་གྱི་ཧེ་རུ་ཀ་བསྒོམས་པས། 
སྔོན་བསགས་པའི་སྡིག་པ་ཇི་ལྟར་འཛད་སྙམ་པ་ལ། དེའི་དཔེ་སྟོན་པ་ནི། དཔེར་ན་མར་གྱིས་གང་བའི་སྣོད་མི་གཙང་བའི་སྙིགས་མས་གོས་པ། མེ་ཡི་དབུས་སུ་བཞག་ན་ནི་མར་སར་སྟེང་དུ་ཞུ་བར་འགྱུར་ཞིང༌། སྣོད་ཀྱི་དྲི་མའི་སྙིགས་
མ་འབྱར་བ་རྣམས་འཇིག་པ་སྟེ་གོག་ནས་མར་ཁུའི་འོག་ཏུ་གནས་པར་འགྱུར་བ་དེ་བཞིན་དུ་རང་ཉིད་ཤྲཱི་ཧེ་རུ་ཀ་ཞེས་པ་ཡི་མཚན་ཅན་དུ་སྒོམ་པ། ཞལ་ཕྱག་གི་རྣམ་པ་ཅན་དང་སྟོང་ཉིད་བསྒོམས་པ་ཉིད་ཀྱིས་སྡིག་པ་འཇིག་པ་སྟེ་ཟད་
པར་འགྱུར་ཏེ། ཡིད་ལ་ཧེ་རུ་ཀའི་བསམ་གཏན་བསམས་པ་སྟེ་བསྒོམས་པ་ཙམ་གྱིས་སམ། རྩ་རྒྱུད་ཀྱི་གླེགས་བམ་ཀློག་ཅིང་ཁ་ཏོན་ཏུ་བྱེད་པ་དང༌། གླེགས་བམ་བྲིས་པ་ཡིས་ཀྱང་སྡིག་པ་དག་ནས། མཐོ་རིས་ཏེ་བདེ་འགྲོའི་རྟེན་དང་

ལོངས་སྤྱོད་ཀྱི་འབྱོར་པ་ཐོབ་པར་འགྱུར་བའམ། ཡང་ན་འཁོར་ལོ་སྒྱུར་བ་འཐོབ་པར་འགྱུར་རོ། །གཉིས་པ་ནི། གལ་ཏེ་གཡེང་བས་ཚེ་འདིར་དངོས་གྲུབ་མ་གྲུབ་ན་འཆི་བའི་ཚེ་ཕན་ཡོན་ནི། ལམ་འདིའི་རྣལ་འབྱོར་པ་
དང་རྣལ་འབྱོར་མ་རྣམས་འཇིག་རྟེན་འདི་ནས་འཇིག་རྟེན་ཕ་རོལ་ཏུ་འཕོ་བའི་ཚེ་ནི། དཔལ་ཁྲག་འཐུང་སྟེ་ཧེ་རུ་ཀ་དང༌། སོགས་ཀྱིས་བསྡུས་པ་རྗེ་བཙུན་མ་ཕག་མོ་ལ་སོགས་པའི་དཔའ་བོ་དང་རྣལ་འབྱོར་མ་ལག་ན་མེ་ཏོག་དང༌། བདུག་སྤོས་
སྣ་ཚོགས་པ་དང༌། རྒྱལ་མཚན་དང༌། བ་དན་སྣ་ཚོགས་པ་དང༌། རོལ་མོའི་སྒྲ་ནི་སྣ་ཚོགས་པ་དང༌། ཡིད་དུ་འོང་བའི་གླུའི་མཆོད་པ་སྣ་ཚོགས་ཀྱིས་མཁའ་སྤྱོད་ཀྱི་གནས་སུ་འཁྲིད་པར་བྱེད་དོ། །འགྲེལ་པ་གསུམ་ནས་མཁའ་སྤྱོད་འོད་གསལ་ལ་
བྱས་ནས་དེའི་གོ་འཕང་ལ་འགོད་པར་བཤད་པ་ནི། ངེས་དོན་གྱི་བཤད་པ་ཡིན་ཏེ། འཆི་བ་འོད་གསལ་དུ་འཆར་དུ་འཇུག་པའོ། །བཤད་སྦྱར་ལས་དོན་དམ་པར་ནི་སྔོན་གྱི་གནས་ཡོངས་སུ་བཏང་སྟེ། ཁྱད་པར་དུ་འཕགས་པའི་གནས་རྣམས་
ལ་བརྟེན་ནས་རྣལ་འབྱོར་པ་འགྲོའོ། །ཞེས་སྒྲས་ཟིན་ཚོད་ཀྱི་སྟེང་ནས་བཤད་པ་ནི། དྲང་དོན་གྱི་མཁའ་སྤྱོད་དེ། དཀའ་རྒྱལ་གྱིས་མཁའ་འགྲོའི་གནས་སུ་འཁྱེར་བར་འགྱུར། ཞེས་འདོན་ཏེ་མཁའ་འགྲོ་མ་བཞུགས་པའི་གནས་མཁའ་སྤྱོད་
དོ། །འདིར་མིའི་རྟེན་གྱིས་མཁའ་སྤྱོད་འགྲུབ་པ་མང་དུ་གསུངས་པའི་མཁའ་སྤྱོད་གྲུབ་པ་ནི། འདིའི་ལམ་ཚུལ་བཞིན་དུ་སྒྲུབ་པའི་སྒྲུབ་པ་པོ་མིན་ཀྱང༌། མི་འགའ་ཞིག་སྔགས་དང་རྫས་ལ་སོགས་པའི་མཐུས་ནམ་མཁའ་ལ་འགྲོ་བ་སོགས་

ནུས་པ་ཙམ་ལ་མི་ཟེར་གྱི་སྔགས་སྤྱོད་པའི་རྟེན་ཁྱད་པར་ཅན་གྱི་མཁའ་འགྲོ་དང༌། མཁའ་འགྲོ་མ་རྣམས་ནམ་མཁའི་དབྱིངས་ཀྱི་གནས་ཁྱད་པར་ཅན་དུ་བཞུགས་ནས་གསང་སྔགས་མཆོག་རྣམས་སྤྱོད་པའི་གནས་ཡིན་ལ། དེར་སྒྲུབ་པ་པོ་མིའི་
རྟེན་ཅན་གྱི་ལུས་མ་སྤངས་པར་བགྲོད་ནུས་པ་ནི་མཁའ་སྤྱོད་གྲུབ་པ་ཡིན་ནོ། །དེ་ཚེ་འདིར་མ་གྲུབ་ཀྱང་སྐྱེ་བ་རྟིང་མ་ཉིད་ལ་འགྲུབ་པ་ནི། སྐྱེ་བ་གཞན་དུ་མཁའ་སྤྱོད་འགྲུབ་པ་སྟེ་དེ་འདྲ་བའི་མཁའ་སྤྱོད་ལ་རིམ་པ་དུ་མ་ཞིག་ཡོད་དོ། །ཚེ་འདིར་
མཁའ་སྤྱོད་འགྲུབ་ལུགས་ཀྱང་རིམ་པ་གཉིས་ཀྱི་ལམ་གྱི་མཐུ་ཉིད་ཀྱིས་འགྲུབ་པ་དང༌། མཁའ་འགྲོ་མ་དང་དཔའ་བོའི་ཁྱད་པར་འགའ་ཞིག་གིས་དེར་དངོས་སུ་འཁྲིད་པའང་ཡོད་དོ། །དེ་བཞིན་དུ་མི་ཡུལ་གྱི་བྱེ་བྲག་གི་ས་ལ་སྤྱོད་པ། རིག་
པ་འཛིན་པའི་འགྲོ་བ་དུ་མས་སྔགས་སྤྱོད་པའི་གནས་ཁྱད་པར་ཅན་ཡང་མང་དུ་ཡོད་དོ། །དེས་ན་འཆི་བ་ཞེས་པ་འདི་ནི་འཇིག་རྟེན་པའི་རྣམ་རྟོག་གིས་བཞག་པ་སྟེ། རྣལ་འབྱོར་པ་ཁྱད་པར་ཅན་རྣམས་ཀྱི་འཆི་བ་ནི་གནས་བཟང་པོ་གཅིག་
བཏང་ནས་བཟང་པོ་གཅིག་ཏུ་འཇུག་པ་ཡིན་ལ། དེ་ལྟ་ན་ཚེ་འདིར་ཁང་བཟང་གཅིག་ནས་གཅིག་ཏུ་བགྲོད་པ་ལ་འཆི་བ་ཞེས་མི་བརྗོད་པ་བཞིན་ནོ། །དེ་འདྲ་བའི་ཡོན་ཏན་བཤད་པའི་དཔའ་བོ་ཆེན་པོ་དཔལ་བདེ་མཆོག་དང༌། ཐོད་པའི་དུམ་
བུ་སོགས་དང༌། རྣལ་འབྱོར་མ་རབ་གཏུམ་མ་ལ་སོགས་པ་དེ་དག་ས་ཡི་སྟེང་ན་ནི་རྙེད་པར་དཀའ་འོ་ཞེས་འཆད་པ་ནི། དཔའ་བོ་དང་རྣལ་འབྱོར་མ་དེ་འདྲ་རྣམས་སྒོམ་པ་ལ་བརྩོན་པ་རྣམས་ཤིན་ཏུ་རྙེད་དཀའ་བའི་དོན་ཏེ། དེ་རྙེད་དཀའ་བར་བསྟན་

པས། འདི་འདྲ་བའི་ལམ་ལ་ཉམས་ལེན་བྱ་ས་ཡོད་པའི་དུས་སུ་ནི། ཤིན་ཏུ་རྙེད་དཀའ་བ་ཤེས་པར་གྱིས་ལ། ལམ་འདི་ལ་ཐོས་བསམ་སྒོམ་པ་ལ་འབད་པ་བྱོས་ཤིག་ཅེས་སྟོན་ནོ། །གཉིས་པ་ནི། དཔལ་ལྡན་
ཧེ་རུ་ཀའི་རྒྱུད་ཆེན་པོ་གང་གིས་ཤེས་ནས་མ་དད་པ་དེ་ལ་དངོས་གྲུབ་ཀུན་གྱིས་དབུལ་པོ་སྟེ་དབུལ་བ་དང༌། ངན་འགྲོ་ལ་སོགས་པའི་སྡུག་བསྔལ་གྱིས་གདུངས་པར་རྟག་ཏུ་འབྱུང་བར་འགྱུར་ན། མི་ཤེས་པར་མ་དད་པར་བྱེད་པ་ལྟ་ཅི་
སྨྲོས། དེའི་ཕྱིར་རྒྱུད་ཆེན་པོ་འདི་ཤེས་པར་བྱ་བ་ལ་འབད་ཅིང༌། ཤེས་ནས་ཀྱང་ཤིན་ཏུ་གུས་པར་བྱའོ། །བཞི་པ་ནི། དེ་ཉིད་བཅུ་བཞིའི་དོན་བསྒོམས་པའི་ཕན་ཡོན་དང༌། མ་དད་པའི་ཉེས་དམིགས་ཤིན་ཏུ་ཆེ་ན། དེའི་དོན་སྒོམ་པའི་ཚུལ་ཇི་
ལྟར་བྱ་སྙམ་ན། ཤྲཱི་ཧེ་རུ་ཀ་རྒྱལ་པོ་ཆེན་པོའི་གོ་འཕང་མཆོག་བསྒྲུབ་པའི་ཐབས་དེ་ཉིད་བཅུ་བཞིའི་དོན་ནི་བསྒོམ་པར་བྱའོ་ཞེས་འོག་ཏུ་སྦྲེལ་ལོ། །ཇི་ལྟར་དུ་བསྒོམ་ཞེ་ན། མགུལ་རྒྱན་དང༌། ཕྱག་དང་ཞབས་ཀྱི་གདུ་བུ་དང༌། དཔུང་
པ་གཉིས་ཀྱི་རྒྱན་དང༌། རྣ་བ་གཉིས་ཀྱི་རྒྱན་དང༌། ཚངས་པའི་སྐུད་པ་དང༌། མགོ་བོ་རློན་པའི་ཕྲེང་བའི་དོ་ཤལ་དང༌། ཐོད་སྐམ་གྱི་དབུ་རྒྱན་དང༌། སྐེ་རགས་དྲིལ་བུ་གཡེར་ཁའི་སིལ་སིལ་གྱི་སྒྲ་སྒྲོགས་པ་དང་བཅས་པར་ཧེ་རུ་ཀ་ལ་
སོགས་པ་བསྒོམ་པར་བྱའོ། །འོ་ན་སྐྱེད་ཆོག་ཇི་ལྟ་བུས་བསྐྱེད་པའི་ལྷ་སྒོམ་སྙམ་ན། ལེའུ་སོ་གཉིས་པར་བཤད་པའི་འབྱུང་བ་རིམ་བརྩེགས་དང༌། རི་རབ་ཀྱི་སྟེང་དུ་སྣ་ཚོགས་པདྨ་ཆེ་བ་དང༌། དེའི་དབུས་སུ་སྣ་ཚོགས་རྡོ་རྗེ་དང༌། དེའི་

སྟེང་དུ་སྣ་ཚོགས་པདྨ་ཆུང་བ་དང༌། དེའི་ལྟེ་བར་ཨཱ་ལི་བཅུ་དྲུག་པ་ཕྲག་གཉིས་གཡས་སྐོར་དང་གཡོན་སྐོར་དུ་བཀོད་པ་དང༌། ཀཱ་ལི་བཞི་བཅུ་པ་ཕྲག་གཉིས་གཡས་སྐོར་དང་གཡོན་སྐོར་དུ་བཀོད་པ་གཉིས་ཡོངས་སུ་གྱུར་པ་ལས།
ཟླ་བ་དང་ས་བོན་དང་དེ་རྣམས་གཅིག་ཏུ་འདྲེས་པ་ལས་རྟེན་དང་བརྟེན་པ་རྣམས་སྐྱེས་པ་སྟེ། རྟེན་དང་བརྟེན་པ་གཉིས་ཀ་དུས་གཅིག་ཏུ་རྫོགས་པ་ལཱུ་ཨི་པའི་ལུགས་སོ། །རྟེན་དང་བརྟེན་པ་སྔ་ཕྱི་བར་བྱེད་ན་རི་རབ་ཀྱི་སྟེང་དུ་རྟེན་སྔོན་དུ་སྐྱེད་
པའི་གཞལ་ཡས་ཁང་གི་དབུས་སུ། ཨཱ་ལི་ཀཱ་ལི་སོགས་ཀྱི་མངོན་བྱང་ལྔ་ལས་ཧེ་རུ་ཀ་སྐྱེད་པ་སྟེ། མངོན་བརྗོད་ལས་གསུངས་པའི་སྒྲུབ་ཐབས་དུ་མ་ཞིག་ལ་སྦྱར་དགོས་པས། ལོ་ནག་གཉིས་ཁོ་ན་ལ་སྦྱོར་བ་མིན་ལ། འོན་ཀྱང་སྐབས་སུ་
གང་ཉེ་བར་མཁོ་བ་ཕྱོགས་གཅིག་པ་ལའང་སྦྱར་རོ། །དེ་ལྟར་མངོན་བྱང་ལས་སྐྱེས་པའི་ཧེ་རུ་ཀ་ནི་དཀར་མོ་སྟེ་ལྷ་མོ་ཨུ་མ་དང་དེའི་བདག་པོ་དྲག་པོ་དབང་ཕྱུག་གཉིས་ཞབས་འོག་ཏུ་རྣམ་པར་གནོན་ཞིང༌། ཕྱག་དང་པོ་གཉིས་ཀྱིས་རྡོ་རྗེ་དང་དྲིལ་བུ་
འཛིན་པས་ཕག་མོའི་སྐུ་ལ་འཁྱུད་ཅིང༌། ཉི་ཤུ་རྩ་བཞིའི་ཕྱེད་བཅུ་གཉིས་ནི། སྤྱན་བཅུ་གཉིས་དང་མ་མོ་བཅུ་གཉིས་ལ་འཆད་པ་ཡོད་ཀྱང༌། ཕྱག་ལ་འཆད་པ་ལེགས་ཏེ་ཀུན་སྤྱོད་དང་མཐུན་པའི་ཕྱིར་རོ། །དེ་འདྲ་བའི་ཕྱག་དང་ལྡན་པ་སྟེ་ཕྱག་
མཚན་ལྷག་མ་ནི་བཤད་རྒྱུད་ལས་གསུངས་པ་ལཱུ་ཨི་པ་དང༌། དྲིལ་བུ་པས་མཛད་པའི་སྒྲུབ་ཐབས་དང་མཐུན་པར་བཀོད་པའི་མངོན་རྟོགས་སུ་ཤེས་པར་བྱའོ། །སྐུ་ལ་འཁྱུད་ཅེས་པས་ཡུམ་ཡང་སྟོན་པས་གཙོ་བོ་ཡབ་ཡུམ་གཉིས་དང༌། དཔའ་བོ་

དང་རྣལ་འབྱོར་མའི་ཚོགས་ཀྱིས་ཡོངས་སུ་བསྐོར་བའི་དཀྱིལ་འཁོར་བསྒོམ་པར་བྱའོ། །ལོ་ཆེན་གྱིས། དཔའ་བོ་རྣལ་འབྱོར་མ་ཚོགས་བསྐོར། ཞེས་བསྒྱུར་རོ། །ཐོད་པའི་དུམ་བུ་ལ་སོགས་པའི་དཔའ་བོ་ཉེར་བཞི་པོ་ཀུན་དང༌།
མཁའ་འགྲོ་མ་ལ་སོགས་པའི་རྣལ་འབྱོར་མ་སོ་དྲུག་པོའི་འཁོར་དང་བཅས་པའི་དབུས་སུ། གཙོ་བོ་ཡབ་ཡུམ་སྙོམས་པར་འཇུག་པའི་སྦྱོར་བ་དང་ལྡན་པས་ལྷ་ཐམས་ཅད་ལ་དགྱེས་པ་སྐྱེད་པའི་བདེ་སྟོང་གཉིས་སུ་མེད་པར་གྱུར་པ། འཁོར་གྱི་ལྷ་
རྣམས་འབྱིན་པ་སྟེ་སྦྲུལ་པ་དང༌། སླར་ཡང་དེ་རྣམས་རང་ལ་སྡུད་པར་མཛད་པ་ཡིན་ནོ། །དེ་ལྟར་ན་ཐོག་མར་དབང་རྫོགས་པ་ཐོབ་པའི་སྒྲུབ་པ་པོས་བསྲུང་འཁོར་དང་སྦྱོར་བ་ཚོགས་བསགས་བྱས་ཏེ་རྟེན་དང་བརྟེན་པའི་ལྷ་རྫོགས་པར་བསྐྱེད་ནས་
སྒོམ་པ་དང༌། དམ་ཚིག་སྲུང་བ་དང༌། མཆོད་པ་སོགས་ནི་དེ་ཉིད་བཅུ་བཞིའི་དོན་ཡིན་ལ། འདིར་ཡང་དེ་དག་གི་གཙོ་བོ་རྣམས་སྟོན་པས། འདི་ནི་དེ་ཉིད་བཅུ་བཞིའི་དོན་གྱི་གཙོ་བོ་སྒོམ་པ་ཡིན་ནོ། །དེ་འདྲ་བ་དེ་ལ་འབྱུང་བ་རིམ་བརྩེགས་
སོགས་རྟེན་གྱི་ངེས་དོན་དང༌། མངོན་བྱང་དང་དེ་ལས་ཧེ་རུ་ཀ་རྫོགས་པ་སོགས་ཀྱི་ངེས་དོན་ཡོད་པ་ནི། ལེའུ་དང་པོར་རྒྱས་པར་བཤད་ཟིན་ཏོ། །ཁྱད་པར་དུ་སྒྱུ་ལུས་ཀྱི་ཏིང་ངེ་འཛིན་གྱིས་ཟུང་འཇུག་སྒྲུབ་པ་ནི། སྒྱུ་མའི་སྐུ་འོད་གསལ་
དུ་ཞུགས་པ་ལས་སྒྲུབ་པ་ཡིན་ཏེ། མཐའ་ཆོད་པར་ཤེས་པར་འདོད་ན་དཔལ་གསང་བ་འདུས་པ་ལས་ཤེས་པར་བྱའོ། །ལྔ་པ་ནི། ཆོས་སྟོན་པའི་སྐུའི་བཀོད་པ་དང༌། བརྗོད་བྱ་མི་འདྲ་བ་སྣ་ཚོགས་པ་ལ་མོས་པའི་སེམས་ཅན་ཏེ་གདུལ་

བྱ་དུ་མ་ལ་སྤྱོད་པ་མི་འདྲ་བ་སྣ་ཚོགས་པ་སངས་རྒྱས་ཀྱིས་སྟོན་པར་མཛད་དེ། ཐབས་སྣ་ཚོགས་པའི་ཚུལ་གྱིས་གདུལ་བར་བྱ་ལ། རང་གི་དབང་པོ་དང་འཚམ་པའི་ཐབས་ནི་སྣ་ཚོགས་པ་སྟོན་པ་ཡིན་ནོ། །དེ་ལྟར་ཤིན་ཏུ་ཟབ་མོའི་ཆོས་
ནི་སྟོན་པ་སྟེ་བསྟན་པ་ལ། གལ་ཏེ་མོས་པ་ཐོབ་པར་མ་གྱུར་ཀྱང༌། ཆོས་དེ་ལ་སྨོད་པ་དག་ཏུ་མི་བྱ་སྟེ། གསུང་རབ་ཀྱི་བརྗོད་པར་བྱ་བའི་ཆོས་ཟབ་མོ་ཉིད་བདག་འདྲ་བས་བསམ་གྱིས་མི་ཁྱབ་བོ་སྙམ་དུ་དྲན་པར་བྱའོ། །ཐམས་ཅད་ལ་མོས་པ་
མཉམ་པོ་སྐྱེ་བ་དཀའ་བས། མོས་པ་དེ་འདྲ་བ་མ་སྐྱེས་ཀྱང་མི་སྨོད་པར་བཏང་སྙོམས་སུ་བཞག་ན་ཉེས་པ་མེད་པར་གསུངས་ཏེ། མདོ་སྡེའི་རྒྱན་ལས། ཡིད་ཀྱི་ཉེས་པའི་རང་བཞིན་གདུག་པ་སྟེ། །མི་རིགས་པ་ཡི་གཟུགས་ལའང་མི་རིགས་
ན། །ཐེ་ཚོམ་ཟ་བའི་ཆོས་ལ་སྨོས་ཅི་དགོས། །དེ་ཕྱིར་བཏང་སྙོམས་བཞག་ལེགས་ཉེས་པ་མེད། ཅེས་དང༌། རིན་ཆེན་ཕྲེང་བ་ལས་ཀྱང༌། དེ་བཞིན་གཤེགས་དགོངས་གསུངས་པ་རྣམས། ཤེས་པ་སླ་མིན་དེ་ཡི་ཕྱིར། །ཐེག་གཅིག་ཐེག་པ་གསུམ་
གསུངས་པ། །བཏང་སྙོམས་ཀྱིས་ནི་བདག་བསྲུང་བྱ། །བཏང་སྙོམས་ཀྱིས་ནི་སྡིག་མི་འགྱུར། །སྡང་པས་སྡིག་འགྱུར་དགེ་མི་འགྱུར། ཞེས་གསུངས་སོ། །བསམ་གྱིས་མི་ཁྱབ་པ་ཇི་ལྟར་དྲན་པར་བྱ་ན། གསང་ཆེན་འདིར་བདག་སོ་སོ་སྐྱེ་བོའི་ཡུལ་
མིན་པ་གང་གིས་ན། བདག་གིས་ཆོས་རྣམས་ཀྱི་ཆོས་ཉིད་དེ་ངང་ཚུལ་ཇི་ལྟར་ཡིན་པ་མི་ཤེས་པ་ཡིན་ལ། རྫོགས་པའི་སངས་རྒྱས་དང་སངས་རྒྱས་དེ་ཡི་སྲས་ནི་བདག་ཉིད་ཆེན་པོ་ས་ཐོབ་པ་རྣམས་ཀྱིས་མཁྱེན་ནོ་སྙམ་དུ་བསམ་པར་

བྱའོ། །བྱང་ས་ལས་ཀྱང༌། བྱང་ཆུབ་སེམས་དཔའ་ཟབ་ཅིང་མཆོག་ཏུ་ཟབ་པའི་གནས་དག་ཐོས་ནས། སེམས་མོས་པར་མ་གྱུར་ན། དེ་ལ་བྱང་ཆུབ་སེམས་དཔའ་དད་པ་དང་གཡོ་མེད་པས། འདི་ལྟར་བདག་ནི་ལོང་བར་
གྱུར་ཏེ་མིག་མེད་ལ། དེ་བཞིན་གཤེགས་པའི་སྤྱན་གྱིས་རྗེས་སུ་སྤྱོད་པར་ཟད་པས། དེ་བཞིན་གཤེགས་པས་དགོངས་ཏེ་གསུངས་པ་སྤང་བ་ནི། བདག་གི་ཆ་མ་ཡིན་ནོ་ཞེས་ཡང་དག་པར་བསླབ་པར་བྱའོ། །དེ་ལྟར་བྱང་ཆུབ་སེམས་
དཔའ་དེས་བདག་ཉིད་ནི་མི་ཤེས་པར་བརྩིས་ལ། དེ་བཞིན་གཤེགས་པ་ཉིད་ཆོས་དེ་དག་ལ་ལྐོག་ཏུ་མ་གྱུར་པར་ཡང་དག་པར་བལྟ་ན། དེ་ལྟ་ན་ཡང་དག་པར་ཞུགས་པ་ཡིན་ནོ། ཞེས་གསུངས་ཏེ། དགོངས་ཏེ་གསུངས་པ་ཡིན་
ནམ་མིན་ཡང་རུང་སྟེ། ཆོས་སྤོང་བའི་ལས་ཀྱི་སྒྲིབ་པ་མི་འཛིན་པའི་ཐབས་མཆོག་ཏུ་གྱུར་པ་ཞིག་འདུག་སྟེ། འོན་ཀྱང་ཆོས་སྤོང་བའི་ལས་ཀྱི་སྒྲིབ་པ་ནི་ཤིན་ཏུ་ཕྲའོ། ཞེས་རྟོགས་དཀའ་བར་གསུངས་པ་དེ་ལྟའི་དུས་སུ་ཡང་མང་དུ་སྣང་བས་
ཆོས་སྤོང་ལེགས་པར་ངོས་ཟིན་པར་བྱས་ལ། དེས་མ་གོས་པ་ལ་འབད་པར་བྱའོ། །བསམ་གྱིས་མི་ཁྱབ་པའི་རྒྱུ་མཚན་ནི། སངས་རྒྱས་རྣམས་ནི་བྱུང་བ་གྱུར་ཏམ། མ་བྱུང་ན་ཡང་རུང་སྟེ་རྣམ་པ་ཀུན་ཏུ་ཆོས་ཉིད་ནི་འཕེལ་བ་དང༌། བྲི་བ་
སྤངས་བས་གནས་པ་ཡིན་པས་བསམ་གྱིས་མི་ཁྱབ་པ་ཡིན་ནོ། །འདིར་ཆོས་ཉིད་ཅེས་པ་གཤིས་ཡིན་ལུགས་ལ་བྱས་ན། ཇི་སྙེད་པ་སྟོན་པའི་གསུང་རབ་ཟབ་མོ་རྣམས་སྤང་དུ་མི་རུང་བའི་རྒྱུ་མཚན་དུ་མི་འགྲོ་ལ། གཞན་ཡང་ཆོས་

ཉིད་སྐྱེ་འགག་མེད་པར་གནས་པར་ཡང་ཆོས་ཉིད་སྟོན་པ་མི་སྤོང་པའི་རྒྱུ་མཚན་དུ་འབྲེལ་པོ་མི་འོང་ངོ༌། །དེས་ན་ཇི་ལྟ་ཇི་སྙེད་སྟོན་པ་གཉིས་ཀ་མི་སྤོང་བའི་རྒྱུ་མཚན་དུ་བྱ་ལ། དེ་ཡང་གསུང་རབ་ལས་འདི་ལས་འདི་འབྱུང་ཞིང༌། འདི་ལས་
འདི་མི་འབྱུང་བ་དང༌། འདི་འདི་ལྟར་ཡིན་མིན་ཞེས་གསུངས་པ་རྣམས་ནི། དེ་ལས་འཕེལ་བ་སྟེ་ལྷག་པ་དང༌། བྲི་བ་སྟེ་ཆད་པ་མེད་པར། ཆོས་དེ་རྣམས་ཀྱི་ཆོས་ཉིད་དེ་དང་ཚུལ་ཇི་ལྟར་གནས་པ་ཙམ་ཞིག་བཤད་པར་ཟད་ལ། དེ་ཀུན་ཀྱང་
བདག་གི་སྤྱོད་ཡུལ་མིན་པས་བསམ་གྱིས་མི་ཁྱབ་ཅེས་པའོ། །བདག་གིས་མ་ཤེས་པ་དང་སངས་རྒྱས་ཀྱིས་མཁྱེན་ནོ་ཞེས་དེ་ལྟར་རྣམ་པར་བཞག་པ་བྱས་ནས་ཀྱང༌། འཇིག་རྟེན་པ་ཀུན་ཏེ་གདུལ་བྱའི་ཕྱིར་དུ་གསུངས་པ་རྣམས་ལ་ཡོད་དེ་
གཏན་མི་སྨད་དོ། །གདུལ་བྱའི་འཇིག་རྟེན་དེ་ཡི་བགྲོད་པ་སྟེ་འཇུག་པ་བསམ་ཡས་ཤིང༌། དེ་དང་མཐུན་པར་འཇུག་པའི་སངས་རྒྱས་ཀྱི་རོལ་པ་སྟེ་རྣམ་འཕྲུལ་གྱི་མཛད་པ་ཡང་བསམ་གྱིས་མི་ཁྱབ་པའི་ཕྱིར་རོ། །གདུལ་བྱའི་འཇུག་པ་དང་
བསྟུན་ནས་གསུངས་པའི་ཆོས་ཀྱང་ཇི་ལྟ་བུ་སྙམ་ན། མདོ་སྡེ་དང་རྒྱུད་སྡེའི་ཕྱོགས་གཉིས་ལས་མདོ་སྡེ་ནི་རྒྱ་ཆེར་རོལ་པ་སོགས་ཏེ། ཕྱིའི་སྡེ་སྣོད་གསུམ་མོ། །རྒྱུད་སྡེ་ལ་བྱ་བའི་རྒྱུད་ནི་དཔའ་བོ་གཅིག་གྲུབ་སོགས་སོ། །སྤྱོད་པའི་རྒྱུད་
ནི་འབྱུང་པོ་གདུལ་བྱེད་སོགས་སོ། ཞེས་འཆད་མོད་ཀྱང་རྣམ་སྣང་མངོན་བྱང་ལ་སོགས་པའོ། །རྣལ་འབྱོར་གྱི་རྒྱུད་ནི་དེ་ཉིད་བསྡུས་པ་ལ་སོགས་པའོ། །གསང་བའི་རྒྱུད་ཀྱི་མཐའ་ནི་རྣལ་འབྱོར་བླ་མེད་ཀྱི་རྒྱུད་རྣམས་སོ། །དེ་རྣམས་

ཀྱི་དབྱེ་བས་ཕྱེ་བ་ཉིད་ནི། གདུལ་བྱའི་སེམས་ཅན་རང་རང་གི་མོས་པས་ལམ་ལ་འཇུག་པ་རྣམས། རང་གི་ལམ་དེ་དང་དེ་ལ་ཇི་ལྟར་དགའ་བ་བཞིན་དུ་གསུངས་པ་རྣམས་ཏེ་དེ་རྣམས་ལ་མི་སྨད་པའོ། །བོད་ཁ་ཅིག་རྒྱུད་སྡེ་
གསུམ་སྔར་ལྟར་དང༌། གསང་བས་རྣལ་འབྱོར་ཕ་བླ་མེད་དང༌། གསང་མཐས་མ་བླ་མེད་དང་དབྱེ་བས་མའི་ཡང་མ་བླ་མེད་བདེ་མཆོག་བསྟན་པ་དང༌། དེ་ལྟར་རྒྱུད་སྡེ་དྲུག་བྱེད་པ་ཡང་ལྭ་བ་པའི་ལུགས་སོ་ཞེས་པ་ནི་གཏན་
མི་རིགས་ཏེ། དབྱེ་བ་ཞེས་པའི་དོན་གོང་གི་དེ་རྣམས་སུ་དབྱེ་ཞེས་པ་ཡིན་པས། དེའི་བཤད་པ་ཡི་གེའི་དོན་ལ་ཡང་མ་ཞུགས་ལ། གསང་མཐའ་ཞེས་པ་ནི་གསང་སྔགས་ཀྱི་མཐར་ཐུག་བླ་མེད་སྟོན་པས། རྒྱུད་བཞིར་འབྱེད་པའི་
དོན་ཡིན་པའི་ཕྱིར་དང༌། འགྲེལ་པ་སུས་ཀྱང་དེ་ལྟར་བཤད་པ་མེད་པའི་ཕྱིར་དང༌། ལྭ་བ་པའི་གཞུང་གང་ནས་ཀྱང་དེ་ལྟར་བཤད་པ་མེད་པའི་ཕྱིར་རོ། །བྷ་བས། དེ་དང་དེ་ལ་དགའ་བ་ཡིན། ཞེས་བཏོན་ནས་རྒྱུད་ཐམས་ཅད་རྫོགས་
པར་གསུངས་པ་ལ། སྡུད་པ་པོ་ལ་སོགས་པ་ཐམས་ཅད་ཀྱིས་མངོན་པར་བསྟོད་དོ་ཞེས་པའི་དོན་དུ་འཆད་པ་ནི། འདི་ལ་གཞུང་མི་འདྲ་བ་མང་དུ་འདུག་པས་ཚིག་རྐང་དེའི་གོང་མའི་གཞུང་གཞན་ཞིག་ཡོད་ན་མ་གཏོགས་པ།
བོད་དཔེ་བཞིན་དུ་ཡོད་ན་མི་འགྲིག་གོ། དེ་ལྟར་ན་ལེའུ་དང་པོས་མདོར་བསྟན་པ་ཞེ་དགུས་རྒྱས་པར་བཤད་པའི་དོན་ང་གཅིག་པས་བསྐྱེད་རྫོགས་ཀྱིས་ལམ་གྱི་རིམ་པ་གཅིག་ཏུ་བསྡུས་པ་ལ་ཐོས་བསམ་སྒོམ་གསུམ་བྱས་ལ། དཔལ་

བདེ་མཆོག་གི་བསྟན་པ་རང་གཞན་གྱི་རྒྱུད་ལ་རྒྱས་པར་བྱའོ། །གསུམ་པ་ནི། དཔལ་ཧེ་རུ་ཀ་ཞེས་མངོན་པར་བརྗོད་པའི་རྩ་བའི་རྒྱུད་རྒྱས་པ་རྒྱུད་ཀྱི་རྒྱལ་པོ་ཤོ་ལོ་ཀ་འབུམ་པའི་ནང་ན་གནས་པ་སྟེ་དེ་ལས་བཏུས་པ། རྣལ་འབྱོར་མའི་རྒྱུད་ཐམས་
ཅད་ཀྱི་བླ་མ་སྟེ་གོང་མ། དཔལ་ཧེ་རུ་ཀ་དཔའ་བོ་ཆེན་པོ་ཀླགས་པས་འགྲུབ་པ་ནི། རྒྱུད་ཀླགས་པས་ཀྱང་སངས་རྒྱས་མྱུར་དུ་འགྲུབ་པའོ། །ཐམས་ཅད་དུ་གཞན་གྱིས་མི་ཐུབ་པ་ནི་ཐེག་པ་གཞན་དང་རྒྱུད་སྡེ་འོག་མས་མི་ཐུབ་པ་སྟེ། དེ་
རྣམས་ཐམས་ཅད་ཟིལ་གྱིས་གནོན་པའོ། །གདོད་ནས་གྲུབ་པ་ནི་ཐོག་མ་མེད་པ་ནས་སངས་རྒྱས་ཀྱི་གོ་འཕང་མྱུར་དུ་སྟེར་བར་གྲུབ་པ་སྟེ་གནས་པ་རྩ་རྒྱུད་རྒྱས་པའི་རྒྱུད་ཕྱི་མའོ། །མཚན་བསྡུ་ན་དཔལ་ཧེ་རུ་ཀ་འཁོར་ལོ་སྡོམ་པ་ཞེས་
བྱ་བ། རྣལ་འབྱོར་མའི་རྒྱུད་ཀྱི་རྒྱལ་པོ་ཆེན་པོ་ལས། ལེའུ་ལྔ་བཅུ་རྩ་གཅིག་པ་རྫོགས་སོ།།  །།དཔལ་འཁོར་ལོ་སྡོམ་པར་བརྗོད་པ་བདེ་མཆོག་བསྡུས་པའི་རྒྱུད་ཀྱི་རྒྱ་ཆེར་བཤད་པ་སྦས་པའི་དོན་ཀུན་གསལ་བ་ལས། ལེའུ་
ལྔ་བཅུ་རྩ་གཅིག་པའི་བཤད་པའོ།། །། བཞི་པ་མཇུག་གི་དོན་ལ་གཉིས། གཞུང་ཡོངས་སུ་རྫོགས་པའི་ཚུལ་དང༌། བོད་དུ་གང་གིས་བསྒྱུར་བའི་ཚུལ་ལོ། །དང་པོ་ནི། དཔལ་ཧེ་རུ་ཤློ་ཀ་འབུམ་གྱི་ནང་ནས་ཕྱུང་བ་ཕྱག་
རྒྱ་ཆེན་པོ་མཆོག་གི་དངོས་གྲུབ་སྒྲུབ་པའི་རྟོག་པ། དངོས་གྲུབ་དེ་ཚེ་འདི་ཉིད་ལ་སྒྲུབ་པས་རྨད་དུ་བྱུང་བ་མཁས་པ་རྣམས་ཀྱི་ཡིད་ངོ་མཚར་དང་བཅས་པར་བྱེད་པ་བསྟན་བཅོས་ཐམས་ཅད་ཀྱི་རྒྱལ་པོ་སྟེ་གཙོ་བོ་དཔལ་ཧེ་རུ་ཀ་དཔའ་

བོ་ཆེན་པོ་ཀླགས་པས་གྲུབ་པ་གཞན་ཐམས་ཅད་ཀྱིས་མི་ཐུབ་པ། གདོད་ནས་གྲུབ་པའི་བླ་མ་ཉུང་ངུའི་རྩ་རྒྱུད་ལེའུ་ལྔ་བཅུ་རྩ་གཅིག་པ་རྫོགས་པར་གྲུབ་པ་ཡིན་ནོ། །གཉིས་པ་ནི། རྒྱ་གར་གྱི་མཁན་པོ་པདྨ་ཀ་ར་
ཝར་མ་སྟེ་པདྨ་བྱེད་པའི་གོ་ཆ་དང༌། ཚིག་དོན་གཉིས་ཀའི་ཞུ་ཆེན་གྱི་ལོ་ཙཱ་བ་ནི་ལོ་ཀ་ནི་འཇིག་རྟེན་དང༌། ཙྪན་དོ་ཧ་ནི་འདུན་པ་སྟེ་འཇིག་རྟེན་འདུན་པ་ལ་བཤད་པ་ལྟར་རོ། །དེ་འདྲ་བའི་དགེ་སློང་རིན་ཆེན་བཟང་པོས་རྒྱ་སྐད་ལས།
བོད་ཀྱི་སྐད་དུ་བསྒྱུར་ཞིང་སྟེ་གཞི་འགྱུར་མཛད་པ་ལ། ཚིག་དོན་གྱི་སྒོ་ནས་ཞུས་དག་བྱས་ཏེ། འཆད་ཉན་གྱིས་གཏན་ལ་ཕབ་པའོ། །དེའི་རྗེས་སུ་རྒྱ་གར་གྱི་མཁན་པོ་སྦས་པའི་ཉི་མ་སྟེ་ཉི་མ་སྦས་པ་དང༌། བོད་ཀྱི་ལོ་ཙཱ་བ་རྗེས་འགོས་
ལྷས་བཙས་ཀྱིས་སློབ་དཔོན་ཆེན་པོ་ལྭ་བ་པའི་འགྲེལ་བ་དང་བསྟུན་ནས་ལོ་ཆེན་གྱི་འགྱུར་བཅོས་པའོ། །ཡང་སླད་ནས་རྒྱ་གར་གྱི་མཁན་པོ་སུ་མ་ཏི་ཀཱིར་ཏི་དང༌། བོད་ཀྱི་ལོ་ཙཱ་བ་མཁས་པ་ཆེན་པོ་མར་པ་དོ་བ་ཞེས་གྲགས་པ་མར་པ་
ཆོས་ཀྱི་དབང་ཕྱུག་གིས་འགོས་འགྱུར་ལ་ཞུ་ཏིག་སྟེ་ཞུས་དག་བགྱིས་ཏེ་འཆད་ཉན་གྱིས་གཏན་ལ་ཕབ་པའོ།  །	༈  དཔལ་ལྡན་རྒྱུད་སྡེའི་འཁོར་གྱི་དབུས་ན་ཡོན་ཏན་བྱེ་བའི་དཔལ་གྱིས་ལྷག་གེར་འབར། །རྣམ་དག་དབང་
དང་དམ་ཚིག་ས་ཆེན་ལ་གནས་རིམ་གཉིས་སྲིད་ལ་དབང་བསྒྱུར་བས། །དངོས་གྲུབ་གཉིས་ཀྱི་དགའ་སྟོན་ཅི་ཡང་རྒྱས་པས་ཡ་མཚན་དགའ་བ་སྐྱེད་བྱེད་པ། །རྣལ་འབྱོར་དབང་ཕྱུག་བྱེ་བའི་འཇུག་ངོགས་དེ་ནི་རྒྱུད་ཀྱི་རྒྱལ་པོ་འཁོར་ལོ་

སྡོམ། །འདི་ཡི་ཤིན་ཏུ་ཟབ་པའི་དཀའ་བའི་གནས། །རྣལ་འབྱོར་མ་ཡི་བརྡ་ཡིས་བཅིངས་ནའང༌། །དཔའ་བོ་ཉིད་ཀྱིས་རང་གི་འགྲེལ་པ་མཆོག །བཤད་རྒྱུད་དུ་མས་ཤིན་ཏུ་གསལ་བར་མཛད། །དེ་ནས་ཚུལ་འདི་ཇི་བཞིན་གཟིགས་པ་
ལས། །གོ་འཕང་མཐོ་བར་གཤེགས་པའི་གྲུབ་ཆེན་དང༌། །གཞན་ཡང་རྒྱ་གར་མཁས་པ་དུ་མས་ཀྱང༌། །གྲུབ་ཆེན་སོ་སོའི་མན་ངག་བཞིན་དུ་ཕྱེ། །གང་གི་གྲགས་པ་རྒྱུ་སྐར་བདག་པོའི་འོད། །རྒྱ་བོད་མཁས་པའི་མདུན་ས་ཀུན་དའི་ཚལ། །
རབ་ཏུ་འགེངས་བྱེད་ནཱ་རོ་ཏ་པཱ་ཞེས། །དེ་ཡི་དྲི་མེད་ལུགས་བཟང་ལས་འོངས་པ། །གངས་ཅན་གདུལ་བྱ་རྣམས་ཀྱི་མིག་ཏུ་གྱུར། །སྐད་གཉིས་སྨྲ་བའི་དབང་པོ་རྣམ་གཉིས་ཀྱི། །ལེགས་པར་བཤད་པའི་སྲོལ་ལ་རབ་བརྟེན་ཞིང༌། །རྩོད་
དུས་ཐམས་ཅད་མཁྱེན་པ་ལས་བརྒྱུད་པའི། །རྣམ་བཤད་འདི་ནི་རྒྱ་བོད་མཁས་པ་ཡི། །ལེགས་བཤད་ཀུན་གྱི་ཆུ་ཀླུང་གཅིག་འདུས་ཤིང༌། །དངོས་གྲུབ་གཉིས་ཀྱི་རིན་ཆེན་གཏེར་གྱུར་པས། །སྐལ་ལྡན་ཀླུ་དབང་རྣམས་ཀྱི་ཕུན་ཚོགས་
གཞི། །དཔལ་ལྡན་ལཱུ་ཨི་པ་དང་དྲིལ་བུ་པ། །ནག་པོ་སྤྱོད་པའི་གདམས་ངག་ལ་བརྟེན་ནས། །བཤད་པའི་རྒྱུད་ཀྱིས་རྩ་རྒྱུད་བཤད་པ་ན། །རྩ་རྒྱུད་གདམས་པའི་མཆོག་ཏུ་འཆར་བ་དང༌། །དྲི་མེད་དབང་དང་དམ་ཚིག་ལ་གནས་
ནས། །རིམ་གཉིས་ལམ་གྱིས་ལེགས་པར་བགྲོད་ཚུལ་དང༌། །བགྲོད་ལས་དངོས་གྲུབ་མཐའ་ཡས་འགྲུབ་ཚུལ་གྱིས། །རྡོ་རྗེ་འཆང་གི་ས་རུ་བགྲོད་ཚུལ་རྣམས། །རྒྱུད་ལས་ལེགས་པར་བསྟན་པའི་ཚུལ་ཤེས་ནས། །ཚུལ་བཞིན་

སྒྲུབ་པའི་རྣལ་འབྱོར་པ་དེ་ལ། །སྔགས་ཚུལ་ཇི་བཞིན་གཟིགས་པའི་མཁས་པ་རྣམས།   །གསང་སྔགས་པ་ཞེས་ཟེར་བ་ཤེས་པར་མཛོད། །གསུང་རབ་དགོངས་འགྲེལ་སྤྱི་དང་ཁྱད་པར་དུ། །བདེ་མཆོག་སྐོར་ལ་རིང་དུ་འདྲིས་
བྱས་ནས། །ལེགས་པར་སྦྱར་མོད་སོ་སྐྱེའི་བློར་གྱུར་པས། །ཉེས་པར་གང་གྱུར་བསམ་པ་ཐག་པས་འཆགས། །འབད་པ་ཆེན་པོས་ངལ་བ་བགྱིས་པ་ལས། །ཐོབ་པའི་རྣམ་དཀར་དགེ་བས་རང་གཞན་ཀུན། །འཁོར་ལོ་བདེ་མཆོག་ལམ་བཟང་
འདིར་ཞུགས་ནས། །ཧེ་རུ་ཀ་ཡི་གོ་འཕང་མྱུར་ཐོབ་ཤོག །ཅེས་དཔལ་འཁོར་ལོ་བདེ་མཆོག་ཉུང་ངུའི་རྩ་རྒྱུད་ཀྱི་རྒྱ་ཆེར་བཤད་པ་སྦས་པའི་དོན་ཀུན་གསལ་བ་ཞེས་བྱ་བ་འདི་ནི། མང་དུ་ཐོས་པའི་དགེ་སློང་ཤར་ཙོང་ཁ་པ་བློ་བཟང་གྲགས་
པའི་དཔལ་གྱིས། དཔལ་བདེ་མཆོག་གི་རྩ་བའི་རྒྱུད་དང༌། བཤད་པའི་རྒྱུད་དང༌། ཆ་མཐུན་པའི་རྒྱུད་ཀུན་དང༌། བདེ་མཆོག་གི་སྐོར་སྤྱི་དང༌། ཁྱད་པར་དུ་ལོ་དྲིལ་ནག་གསུམ་གྱི་གཞུང་ཀུན་དང༌། བདེ་མཆོག་གི་འགྲེལ་པ་དུ་མ་ལ་རིང་དུ་འདྲིས་པར་
བྱས་པའི་མཐར། བདེ་མཆོག་གི་བཤད་སྒྲུབ་ཉམས་པ་གསོ་བའི་དོན་དང༌། རང་གི་བརྗེད་བྱད་དུ་དམིགས་ཏེ། འབྲོག་རི་བོ་ཆེ་དགའ་ལྡན་རྣམ་པར་རྒྱལ་བའི་གླིང་དུ་སྦྱར་བའི་ཡི་གེ་པ་ནི་དཀའ་བཞི་པ་རིན་ཆེན་དཔལ་ལོ།།     །།

empty page
